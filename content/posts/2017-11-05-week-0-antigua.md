---
title: Het zwarte schaap
author: Bart
type: posts
date: 2017-11-06T03:45:46+00:00
url: /2017/11/06/het-zwarte-schaap/
image: 2017/11/2017-11-05_04-43-52.jpg
categories:
  - Guatemala en Belize 2017

---
Er zijn twee momenten waar ik dagelijks tegenop zie: aankleden en koken. In beide gevallen kan ik mezelf er niet druk over maken als ik de enige ben die de gevolgen van de keuzes ervoor ervaart. Toch merk ik dat anderen dat wel doen en vind ik de afkeurende blik van mijn omgeving onprettig als ik zelf ook al twijfelde of ik een modeverantwoord outfit heb aangetrokken. Het is als wanneer je stinkt: zodra je jezelf denkt te ruiken, heeft je omgeving dat al lang gedaan.

Soms weet ik niet wat de norm is &#8211; en ik ben ervan overtuigd dat deze er veelal niet toe doet. Zo ontdekte ik vorige week dat ik de enige in mijn appartement ben die niet de fietsenmaker inschakelt zodra zijn ketting eraf ligt. Verder observeerde ik onlangs in Duitsland dat je daar een _schnitzel met vlees_ kunt bestellen. Anders dan je wellicht zou verwachten is dit een schnitzel met een laag vlees erbovenop. Nog meer raakte ik van slag toen ik in een gesprek met collega&#8217;s hoorde dat ik tot de beperkte groep mannen behoor die het liefst de vingers van een vrouw tijdens gemeenschap op een lichtjaar van hun bilspleet houden.

Hoe dan ook is schaamte nergens voor nodig. De gemiddelde reiziger geneert zich overigens al ondergemiddeld. Het vliegveld is één van de weinige plaatsen ter wereld waar tijd irrelevant is om te bepalen of er alcohol genuttigd kan worden. Er is nauwelijks iemand die er raar van opkijkt als je om 8 uur &#8217;s ochtends je eerste halve liter pils consumeert. Een ander karakteristiek waar je de schaamteloosheid herkent is dat in het vliegtuig iedereen zonder twijfel scheten laat, omdat je anders je buurman bijzonder vaak moet vragen om op te staan. Alternatief is om hem in te houden, maar dan voel je nog dagen de naweeën. De hogere frequentie wordt trouwens veroorzaakt door het drukverschil tijdens het vliegen. Geen zorgen! Door de koolstoffilters in het vaartuig circuleert deze lucht niet (<a href="http://www.express.co.uk/travel/articles/759138/fart-more-on-flights" target="_blank" rel="noopener">meer informatie</a> voor de geïntrigeerden).

Mijn reis ben ik niet geheel comfortabel begonnen. Allereerst doordat ik net op tijd was met bagage inchecken. Later door een kort gesprek met een douanier in Houston, Texas tijdens mijn overstap:

Do you speak Spanish?<br />
&#8211; No.<br />
Good luck then.

Vervolgens sprak ik op dezelfde luchthaven een Duitse vrouw die in Guatemala City woonde en zich afvroeg waarom toeristen naar Guatemala gingen. Ze vond het zelf erg gevaarlijk. Haar oordeel was onder andere gebaseerd op het feit dat ze vijf keer met een geweer was overvallen in de twee jaar tijd die ze er woonde. Na haar verhaal heb ik een angstplasje gedaan. Terwijl ik mijn handen waste, werd ik geconfronteerd met mijn eigen gespierde en intimiderende torso, waardoor ik besefte dat mijn situatie wat anders was dan die van haar.

Aangekomen in Guatemala City, ben ik met staart tussen de benen gevlucht naar Antigua, waar na een reis van 22 uur een bedje voor me klaarstond. Antigua is het schattigste stadje waar ik in tijden ben geweest. Hierdoor is mijn angst in één klap omgedraaid in een reislust voor de komende weken!
