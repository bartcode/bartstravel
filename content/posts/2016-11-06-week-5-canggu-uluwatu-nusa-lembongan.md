---
title: Eenden
author: Bart
type: posts
date: 2016-11-07T00:30:53+00:00
url: /2016/11/07/eenden/
image: 2016/11/DSC_0619-0101.jpg
categories:
  - Maleisië, Indonesië en Thailand 2016

---
Ik voel me gebruikt. Tijdens een bezoek aan een toeristische attractie (Tanah Lot) werd ik benaderd door een man die driftig naar me wees en vervolgens naar een rijpe Aziatische vrouw. De vrouw keek verlegen &#8211; misschien zelfs verliefd &#8211; naar me. De man begreep dat ik iets meer uitleg nodig had en vervolgde zijn actie met de woorden: _You, friends, photo!_ Tijdens dit &#8220;verzoek&#8221; werd ik &#8211; enigszins verbouwereerd &#8211; naast haar op een bankje geforceerd en geïnstrueerd om mijn arm om haar heen te slaan. Na foto&#8217;s uit twee verschillende hoeken was het proces klaar en werd ik vrijgelaten.

Verlost uit mijn gevangenschap probeerde ik de situatie beter te analyseren. De man droeg een shirt bedrukt met het Canon-logo. Zijn schoudertas bevatte een printer waarmee hij direct de foto&#8217;s kon afdrukken. Ik moet eerlijk bekennen dat ik beschamend lang dacht dat ik met een nieuwe generatie überchinezen te maken had. Ik bekeek mijn omgeving daarna wat beter en observeerde dat er meer wandelende copyshops waren. Toen realiseerde ik me pas dat het professionele fotografen waren die je kon inhuren om met je mee te lopen door de attractie. Ik keek terug naar de vrouw en zag hoe zij zou gaan betalen voor een foto waar ik op stond. Dit wekte gemengde gevoelens op bij mij, maar ben blij dat één daarvan &#8220;trots&#8221; was.

Hoewel dit zeer onschuldig lijkt, hoeft dit niet zo te zijn. Tijdens mijn reis heb ik bij enkele Aziaten geënquêteerd waarom ze het zo leuk vinden om selfies te maken met blanken. Eén daarvan zei dat het in eerste instantie was omdat we op poppen leken. Het kon ook zijn omdat ze zo&#8217;n foto vervolgens zouden gebruiken bij illegale praktijken. Dat laatste is sindsdien precies wat er door mijn hoofd gaat zodra iemand met me op de foto wilt.

Tijdens mijn vakanties ben ik op de hoogte gebracht van een aantal trucs dat wordt gebruikt om je geld afhandig te maken. Eén daarvan is de onschuldige vraag naar waar je naartoe gaat als je een scooter huurt. Beantwoord je deze vraag eerlijk, dan zijn er verhuurders die die informatie gebruiken om je scooter te &#8220;stelen&#8221; (en dat gaat best makkelijk als ze zelf de sleutel hebben). Als je vervolgens betraand de boodschap gaat brengen dat je scooter gestolen is, dien je een nieuwe aan te schaffen voor het bedrijfje.

Overal waar je gaat, hoor je verhalen over de hoeveelheid criminaliteit. Als je achterop een scooter zit met een telefoon in je hand, hoef je niet raar op te kijken als deze uit je handen wordt gegrist door een passant, die verdwenen is voor je het beseft. Hetzelfde geldt voor als je &#8211; meestal als vrouw &#8211; een hand- of schoudertas draagt met dunne bandjes. Twee mensen op een scooter rijden dan &#8216;even&#8217; voorbij, snijden de bandjes door en je tas is weg. Een tas met dikkere banden is niet per se gunstig, omdat je dan riskeert over de straat gesleept te worden tot je loslaat.

Sommige winkels spelen op dit soort verhalen in en willen je een extra gevoel van veiligheid bieden. Een juwelier waar ik langskwam vond de beste oplossing hiervoor om iemand met een shotgun voor de deur te zetten. Voor mij een reden om met pokerface en iets strakkere kringspier op iets hoger tempo voorbij het pand te lopen.

Deze week ben ik in Canggu, Uluwatu en op Nusa Lembongan geweest. Onderweg naar het eerste plaatsje, heb ik wat interessants geleerd. Wie oplet, merkt dat er regelmatig eendengeluiden te horen zijn uit de rijstvelden. Deze eenden worden daar na de oogst geplaatst. Ze eten de resterende pesticiden en bevruchten de grond op natuurlijke wijze met hun ontlasting. Ik was hier al van op de hoogte, maar snapte niet hoe de rijstboer die eenden steeds terug zou krijgen. Mijn taxichauffeur legde uit dat de eenden worden getraind om een paraplu te volgen. Zodra ze hun missie hebben volbracht, komt de eendenherder naar buiten en volgen de snaterende dieren een paraplu tot in hun hok.

De chauffeur vervolgde dat op het vliegveld Chinezen altijd in grote groepen aankomen en daar één iemand met opgeheven paraplu volgen. Daarom worden zij in de volksmond ook eenden genoemd. Glimlachend over dit verhaal, gaf de man zijn telefoon aan mij, zodat ik het telefoonnummer van mijn hostel kon opzoeken. Dit was in ieder geval niet te vinden op de eerste pagina die werd getoond op zijn telefoon: _groepsseks met Aziaten_.

Mijn bezoek aan Uluwatu kwam neer op rondrijden met een scooter, tempels bekijken en op het strand liggen. Ik heb ook geprobeerd te lezen, maar dat ging me net te ver. Verder ben ik voor het eerst in mijn leven aangehouden door de politie, die hoopte dat ik geen internationaal rijbewijs had. De politie is hier dusdanig corrupt dat je kunt onderhandelen over de boete die je eventueel zou krijgen (maar ik lekker niet). Ook schijn je geen boete te krijgen als je zegt dat je diezelfde boete al hebt gehad die dag.

Om de week mooi af te sluiten, ben ik gaan duiken op Nusa Lembongan. Dit is de mooiste duiklocatie die ik tot nu toe heb gezien met springlevend koraal, mantaroggen, bamboehaaien en kristalhelder water.

Komende week is mijn laatste week in Indonesië en ik heb mezelf één doel gesteld: een boek uitlezen. Mijn grootste uitdaging tot dusver.
