---
title: Gemeenschap
author: Bart
type: posts
date: 2019-10-04T13:22:51+00:00
url: /2019/10/04/gemeenschap/
image: 2019/10/48836434756_e2eb0a46e2_k.jpg
categories:
  - Panama en Colombia 2019

---
Kortgeleden zag ik de vernieuwde versie van de Lion King en vond de film bijzonder realistisch geanimeerd. Tijdens de voorstelling viel één detail me op: de dieren waren gladgestreken bij hun geslachtsdelen. Ergens begrijpelijk, omdat het niet de bedoeling is dat je ernaar kijkt. Ook is het geen natuurdocumentaire en is een stel joekels van testikels weinig relevant voor het verhaal. Toch voelt het alsof we ontkennen dat leeuwen deze hebben.

Tijdens een wandeling door de bekendste sloppenwijk van Medellín &#8211;Comuna 13&#8211; kwam hetzelfde gevoel bij me naar boven. Precies waar we liepen was indrukwekkende graffitikunst gemaakt. Hierin wordt met name uitgedrukt hoe de buurt als feniks is opgestaan uit de as. Hoewel dat heel fijn voor hen is, moet je wel in de ene straat blijven die voor toeristen bedoeld is, omdat je anders gauw wordt aangesproken met de vraag wat je buiten de gebaande paden doet. Het is er dus met name _veiliger_ geworden en niet _veilig_. Ook onze gids, die er nota bene was opgegroeid, moest maandelijks aan de lokale bendes betalen ten behoeve van haar eigen veiligheid. Mede hierdoor kon ik de omstandigheden nog niet helemaal vergelijken mijn huidige leven in een voormalige(?) ghetto van Amsterdam.

Een cruciale vraag die ik niet beantwoord gekregen heb is: &#8220;Als ik een vriend in deze sloppenwijk heb, kan ik die dan een kaartje sturen?&#8221; Ieder huis schijnt een kenmerk te hebben, maar de gids was verder blijkbaar nog minder bekend met het concept van fysieke post dan ik. Zo weet ik nog niet of het vervelend is voor de vriend die geen kaartje ontvangt of voor de postbode die &#8211; vermoedelijk zonder risicopremie &#8211; dagelijks z&#8217;n leven waagt in de wijk.

Interessant genoeg is voetbal een verbindende factor in Comuna 13. Omdat ik me graag onder de gangsters meng, ging ik met drie mensen naar een voetbalwedstrijd waar de gemeenschap behoorlijk fan van is. Om nog beter te integreren, besloten we in hetzelfde vak te staan (zitten doen ze niet aan). De fans van mijn lokale voetbalclub thuis kunnen nog een puntje zuigen aan het fanatisme dat werd geuit voor het alom bekende Atlético Nacional. Hier was het wèl negentig minuten lang een gekkenhuis op de tribune, non-stop. Een grote hoeveelheid marihuana en huissleutels, die veelvuldig andere doeleinden dienden dan deuren openen, speelden hierin wellicht een rol.

De bevolking tijdens mijn uitstapjes is altijd interessant, maar blijven ook backpackers weten me vaak te verrassen. Afgelopen week was ik plots uit eten met zeven vrouwen. Ik meldde lichtelijk gefrustreerd dat iemand in mijn slaapzaal niet begreep dat het gebruik van de zaklamp op je telefoon alsnog een hele kamer kan verlichten en mensen wakker maakt. Als overtreffende trap vertelde ik drie keer meegemaakt te hebben dat iemand seks had in zo&#8217;n zaal en vroeg retorisch: &#8220;Wie doet dat?!&#8221; Ik werd door een aantal schaapachtig en schuldbewust aangekeken. Voor mij een gelegenheid om te doorgronden hoe dit werkte en wat het effect van het applaudicerende en/of slurpende geluid was geweest bij hen, maar ik kwam er niet doorheen. De vrouwen verscholen zich achter hun slappe excuus: dronkenschap. Ze lieten niets los en hadden bovendien een voorkeur voor andere onderwerpen tijdens hun diner.

Op mijn laatste dag besloot ik op een fatsoenlijke manier een hoogtepunt te beleven: een tandemvlucht paragliden. Enkele banden werden om me heen geklikt en het item &#8220;veiligheidsinstructies&#8221; dat op het programma stond werd net voor vertrek ingekort tot: &#8220;Blijf rennen.&#8221; Omdat ook ik geen gladgestreken geslachtsorgaan heb en de bandjes niet helemaal goed gepositioneerd waren, was het opstijgen allerminst comfortabel. Twintig minuten boven een megastad zweven maakte echter alles goed.
