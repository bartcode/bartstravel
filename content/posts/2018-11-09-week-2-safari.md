---
title: Charmeurs
author: Bart
type: posts
date: 2018-11-12T05:00:21+00:00
url: /2018/11/12/charmeurs/
image: 2018/11/IMG_20181104_092451-01.jpeg
geo_latitude:
  - -3.25
geo_longitude:
  - 36.75
categories:
  - Tanzania 2018

---
Volgens een psychologe die we ontmoetten is het goed om iemand die je net leert kennen te vragen naar hoe het met diens familie gaat. Op deze manier leer je iemand sneller en beter kennen dan wanneer je naar de persoon zelf vraagt, beweerde ze. Ze merkte aan mij dat ik een broer had. Na flink aandringen, legde ze de beredenering uit: &#8220;Omdat je niet zo charmant bent.&#8221; Dit stukje feedback nam ik ter harte en ik wilde er later verder over nadenken. Toch dacht ik al snel aan dat de laatste psychologe die ik sprak concludeerde dat ik onintelligent overkwam als ik enthousiast was. Wellicht proberen alle psychologen me emotioneel te breken.

Nog voor mijn moment van bezinning was aangebroken, werd ik geconfronteerd met mijn gebrek aan charme. Op onze eerste Zanzibarse avond dronken we wat op het strand, toen de zoveelste verkoper aan de tafel stond. Hij toonde een plankje aan Svevo met dieren erop dat iemand op de basisschool had kunnen tekenen en wilde er geld voor. Ik zuchtte en bedankte vriendelijk. Met vuurrode ogen en vol haat keek hij me aan:

&#8220;Was I talking to you?!&#8221;  
&#8220;- No?&#8221;  
&#8220;Then shut your mouth!&#8221;

Ik toonde blijkbaar geen respect. Furieus vervolgde hij dat hij uit Nigeria kwam en slachtoffer was van Boko Haram. Hij had water nodig en beloofde me dat hij &#8211; of één van al zijn bekenden op het eiland &#8211; me later neer zou steken in de naam van Jezus. Ik vond het een vrij snelle escalatie en stelde dat Jezus dat waarschijnlijk niet zou waarderen. Dit hielp niet ter kalmering en hij verliet verblind door woede de tafel.

De schuld van de aanvaring met de verkoper ligt ongetwijfeld bij mezelf. Het is namelijk opvallend hoeveel toeristen juist heel goed met de lokale bevolking optrekken. De meestvoorkomende combinatie die we gezellig samen zien lopen bestaat uit een Westerse vrouw en een jonge Masai-strijder. Uit navraag bleek dat Westerse vrouwen een zwak hebben voor deze bevolkingsgroep en een stukje cultuur willen beproeven waar ze hun moeder waarschijnlijk niets over vertellen. Toch kan de band ook een ander doel dienen. We zagen een Franse man in ons &#8220;hotel&#8221; vriendschappelijk omgaan met een strijder van hetzelfde volk. Toen laatstgenoemde even dacht dat niemand keek, zag Svevo hem een zakje coke nasaal verwerken, waardoor we nu alsnog meer vragen dan antwoorden hebben.

Svevo had zich in ieder geval wel netjes gedragen tegenover de eerder genoemde Nigeriaanse verkoper en dacht veilig te zijn, maar realiseerde zich de volgende dag dat hij een heel ander probleem had. Het was hem namelijk niet opgevallen dat alle Afrikanen op het strand hun zonnebrillen hadden opgezet toen hij zijn sneeuwwitte lichaam voor het eerst in zes jaar aan de zon toonde. Waar hij zijn lichaam had moeten plamuren met zonnebrand, deed hij dit met mate. Dientengevolge smeert hij zijn kreeftachtige lichaam nu dagelijks zo&#8217;n acht keer in met een dikke laag crème. Voorlopig put hij hoop uit de uitspraak: &#8220;Vandaag een tomaatje, morgen een chocolaatje.&#8221;

Gelukkig voor Svevo&#8217;s gehavende lichaam hebben we geen grote plannen meer op het programma staan. Na de Kilimanjaro, hebben we nog twee dagen een safaritrip gedaan: één dag in Arusha National Park, één dag in de Ngorongoro-krater. We hebben veel (baby)dieren gezien. Al had ik met name oog voor de olifanten. Één moment wat ik voorlopig niet zal vergeten is dat we op de rand van de zeer spectaculaire krater stonden en zicht hadden op de volledige 260 km². Iedereen had zich erop voorbereid en toch hoorden we één Indiase man met flink accent vragen: &#8220;What is this crater?&#8221;

Ondanks Svevo&#8217;s handicap behoudt hij zijn weerstand tegen samen in één bed slapen &#8211; en mijn charmes dus. Één keer konden we niet anders, maar ging hij in zijn eigen lakenzak liggen, zodat hij geen deken hoefde te delen. In een andere stad zouden we twee grote bedden krijgen, maar stond er maar één. Om en om hebben we in het grote bed geslapen en de ander op een matras op de grond. Toen ik drie jaar geleden met Stijn reisde was lepelen de standaard. Geloof ik.
