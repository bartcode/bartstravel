---
title: Beproevingen
author: Bart
type: posts
date: 2019-09-13T07:00:16+00:00
url: /2019/09/13/beproevingen/
image: 2019/09/2019-09-12_09-09-58.jpg
categories:
  - Panama en Colombia 2019

---
In tijden van zelfontplooiing is het belangrijk naar je lichaam te luisteren. Mijn lichaam doet echter wat opmerkelijks. In mijn puberteit ontdekte ik namelijk dat ik een &#8220;bananentaks&#8221; had. Na het eten van &#8211; een proefondervindelijk bepaalde &#8211; twee bananen, is er een hoog risico op een permanente bananensmaak en -lucht die ik overal en altijd respectievelijk proef en ruik. Tot nu toe is dit altijd overgegaan na een week of twee (en dat is best lang voor een fantoombanaan in je mond). Vorige week dronk ik twee bananensmoothies waar ik nu nog onder lijd.

De smaakmutatie liep ik op in Santa Catalina waar ik naartoe ging om te duiken bij het eiland Coiba. Voor ik het wist zat ik op een boot die omringd werd door tientallen dolfijnen en zag ik niet veel later gigantische walvissen op enkele meters afstand. Net voor ik het water in wilde glijden om met ze te zwemmen, verdwenen ze. Onder water was hun communicatie nog duidelijk hoorbaar, terwijl ik pijlstaartroggen, haaien en schildpadden bekeek. Om dit allemaal te laten bezinken heb ik daarna enkele dagen in hangmatten gelegen.

De dame die ik eind vorige week tegenkwam in de bus heet Laura. Inmiddels heb ik ontdekt dat ze een ware Nederduitser is. Met name doordat haar pyjama een Sneijder-shirt is en ze in voetbalwedstrijden tussen Nederland en Duitsland daadwerkelijk voor ons landje is &#8211; zo ook vorige week. Terwijl ik weinig uitvoerde, nam zij surflessen en &#8217;s avonds aten we samen.

Nadat ik uitgehangen was en Laura genoeg gesurft had, besloten we nog één plek samen te bezoeken. Doordat ik zeker vijf keer in m&#8217;n leven koffie genipt heb, ging ik als ware connaisseur naar Boquete &#8211; een regio die bekend staat om alle koffieboeren. Mij was beloofd dat de koffie in Boquete écht anders was &#8211; onvergelijkbaar met koffie in Nederland of zelfs andere delen van Panama. Mijn zesde nipje koffie was inderdaad minder vies.

Anders dan je zou denken was dit echter niet het zware deel van de week. In de buurt zijn veel activiteiten die je in de natuur kunt doen, zoals hiken, ziplinen en raften. Terwijl we onze eerste hike uitzochten, werd ik herinnerd aan de bijzondere vermissing van twee Nederlandse vrouwen in 2014. Nu pas besefte ik dat dat verhaal zich had onttrokken op de plek waar ik was. De zaak besprak ik met Laura en een local toen we na een mooie tocht op het belangrijkste uitkijkpunt waren. Op de terugweg &#8211; hetzelfde pad &#8211; liep Laura voorop en gaf ze aan het een erg vreemd verhaal te vinden. Ze begreep niet hoe mensen verdwaald konden raken op zo&#8217;n locatie, waar de paden nota bene zo goed waren aangeduid. Na een kwartier lopen liet ik haar weten dat we onder haar begeleiding al na twee minuten de verkeerde (tevens enige) afslag hadden genomen. We keerden terug en de rest van de tocht had ze het er niet meer over.

We waren nog niet klaar met actieve ondernemingen. Terwijl ik nog aan het tobben was over het verschil tussen een &#8220;hike&#8221; en &#8220;wandeling&#8221;, waren de volgende activiteiten al gepland: raften en de vulkaan Barú op.

Een dag raften en zeker twee uur slaap later, vertrokken we om 23:30 naar het beginpunt van de vulkaan. Daar zagen we dat we ruim 2 km zouden gaan klimmen en retour een totaal van 28 km zouden afleggen in een uur of 9. Met de beklimming van vorig jaar had ik geleerd dat ik veel laagjes kleding mee moest nemen. Uiteraard kreeg Laura al snel mijn warme jas, omdat ik haar anders bevroren achter zou moeten laten. Door een te hoge wandelsnelheid arriveerden we een uur vóór zonsopgang op de top, waar ik lang opgekruld zat door zelfmedelijden en kou. Het moment suprème bestond uit een dikke wolk die de berg kwam knuffelen. Ik hou de Olympische gedachte maar in het achterhoofd.
