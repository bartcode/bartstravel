---
title: Absoluut geluk
author: Bart
type: posts
date: 2017-11-13T02:37:40+00:00
url: /2017/11/13/absoluut-geluk/
image: 2017/11/2017-11-12_07-10-47-01.jpeg
categories:
  - Guatemala en Belize 2017

---
De meeste resultaten van discutabele keuzes probeer je goed te praten door ze direct te relativeren voor een ander. Ik zeg bijvoorbeeld dat ik best goed woon voor iemand die in Amsterdam woont. Verder is mijn baard vrij fatsoenlijk voor iemand met beperkte gezichtsbeharing en ben ik tamelijk sociaal voor een computernerd. Dergelijke uitspraken vind ik vergelijkbaar met: _Je bent best mooi voor iemand die lelijk is._ Daarom wil ik zulke ongevraagde argumenten niet nodig hebben als ik iets beschrijf. Afgelopen week zal ik beschrijven zonder te relativeren.

Om de avonturier in mezelf naar boven te halen, beklom ik op mijn tweede en derde vakantiedag de vulkaan Acatenango (3.976 meter). In tegenstelling tot de Rinjani is deze vulkaan niet geheel gefertiliseerd door uitwerpselen van mensen. Verder loopt het pad naar de top bijna constant met dezelfde grote hellingshoek omhoog.

Het was mistig op de eerste dag. Ik heb daar echter weinig problemen door ondervonden. Er liep namelijk één droomvrouw mee en geheel toevallig liep ik meestal achter haar. Mijn uitzicht was onverstoord oogverblindend.

Vanaf de Acatenango kijk je uit op twee andere vulkanen, waarvan er één actief is. &#8217;s Nachts hoor je meermaals per uur explosies en zie je lava uit de top van de actieve spuiten. Drie keer werd ik wakker door zulke stevige knallen dat ik dacht dat het einde van de mensheid nabij was. Na mijn koudste en meest oncomfortabele nacht ooit, beklommen we om 04:00 uur de top zodat we de zonsopgang konden bewonderen.

Een Deense leeftijdgenoot uit mijn groep had het erg zwaar op de eindbestemming. Een beetje frappant wel, want ze had veel verteld over hoe ze een jaar in het leger getraind had. Desalniettemin heeft ze een uur lang in foetushouding op de grond gezeten, hopende dat er ofwel een eind aan het bezoek aan de piek zou komen ofwel aan haar leven. Toen ik het ietsje minder koud had, heb ik mijn jas aan haar uitgeleend, zodat meer functies dan alleen haar vitale gingen werken. Na de afdaling keerden we voldaan terug naar Antigua.

Het is me opgevallen dat de Guatemalteekse bevolking in een vroeg stadium begrepen heeft hoe bijzonder Antigua is. Dit is onder andere te merken aan dat grote fastfoodketens, zoals de Burger King en Subway, er gevestigd zijn, maar er aan de buitenkant uitzien als traditionele gebouwen: kleurrijk en vrolijk.

Niet alleen de gebouwen stralen vrolijkheid uit. De lokale bussen (zogenaamde chicken buses) zijn oude typische schoolbussen die allen anders versierd zijn. Je zou bijna zin krijgen om erin te stappen. Enige nadeel is dat het gebruik van deze bussen hoge kans geeft om beroofd te worden. Een andere opvallende plek die ze in Guatemala omtoveren tot iets kleurrijks is de begraafplaats. De grafstenen worden feestelijk met bloemen en slingers aangekleed.

Lake Atitlan zou nog meer betoverend moeten zijn, hoorde ik. Dit is een meer omringd door vulkanen. Meer is het niet. (Ha.) Een ondernemer heeft er een hostel neergezet genaamd Free Cerveza, waar je twee uur per dag onbeperkt pils kunt drinken. Dit leidde logischerwijs tot in een sauna zitten met drie naakte Duitsers en _de_ droomvrouw in lingerie. Tevens speelden we die avond een spel waardoor de Deense dame van eerder mijn broek moest aantrekken en ik die van haar. Haar gezeligheidspostuur leidde ertoe dat de knoop er nu af is. Kort daarna besefte ik dat ik een andere broek vergeten was in een vorig hostel. In één klap had ik dus een excuus om drie weken dezelfde te dragen.

Fantastisch. Voor een backpacker dan hè.