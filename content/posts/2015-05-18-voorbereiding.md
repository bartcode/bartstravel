---
title: Met wilde pruimen naar het land tussen de rivieren
author: Bart
type: posts
date: 2015-05-18T12:06:36+00:00
url: /2015/05/18/met-wilde-pruimen-naar-het-land-tussen-de-rivieren/
image: 2015/05/route-zo-azie.png
categories:
  - Thailand, Laos, Cambodja en Vietnam 2015

---
De originele naam van Bangkok i-s één van de langste plaatsnamen ter wereld. Hoewel Bangkok simpelweg iets als _Dorp van de wilde pruim_ betekent, meent de oorspronkelijke naam dat het een plaats voor engelen is. Het kan zijn dat ik hem niet meer helemaal goed weet, maar volgens mij was deze iets van Krungthepmahanakon-bowornratanakosinmahintarayudyama-hadiloponoparatanarajthaniburiromu-domrajniwesmahasatarnamornpimarnava-tarsatitsakattiyavisanukamphrasit.

Tussen de verwachte pruimen ontmoet ik Stijn, nadat ik hem maandenlang op afstand heb kunnen volgen. Ik zal me een Bambi voelen: wereldvreemd in Zuid-Oost Azië. Ik reken erop hem te ontmoeten in afritsbroek, met door de zon geblondeerd haar en een majestieke baard: een levensgenietende adolescent. Na een intense kroelsessie en tranen van geluk, zullen we dan eens bedenken wat we eigenlijk gaan doen. We hebben nog nauwelijks bedacht wat we specifiek gaan doen. Globaal weten we wel hoe we reizen (zie ook afbeelding boven dit bericht).

Voor de eerste nacht heb ik alvast de duurste kamer van het _DD Inn_ op een toplocatie in Bangkok geboekt. Er is een zwembad aan het hotel en er wordt beloofd dat er Wi-Fi, airconditioning en zelfs een heuze flatscreen tv in onze kamer is. Dit alles voor het pinpasverwoestende bedrag van €16,50 per persoon. Met mijn levensmotto &#8211; _alles onder 1080p is niet oké_ &#8211; zal ik echter nog niet te enthousiast worden over het laatste USP. In Bangkok gaan we buiten luchtvervuiling en straatafval ook erg mooie monumenten als het Grand Palace en Wat Pho bezichtigen (zie ook toegevoegde foto&#8217;s).

Naast de terugvlucht is er nog één andere activiteit vooraf geboekt: The Gibbon Experience. Dit is in Laos en we gaan er waarschijnlijk via Chiang Mai (en wat andere plaatsen) naartoe. The Gibbon Experience komt neer op wandelen en ziplinen door een natuurpark. Er wordt voor ons gekookt en we slapen in boomhutten op 30 à 40 meter hoogte. &#8220;Meer dan half de hoogte van De Peperbus,&#8221; zoals ze dit in Bergen op Zoom zeggen. Dit klinkt allemaal bijna decadent, maar de website van de exploitant benadrukt in hun FAQ nog even dat het openluchthotel geen luxe accommodatie biedt.

Los van de terugvlucht is dit alles wat zeker is. Zoals je op de kaart ziet, land ik op Bangkok en gaan we eerst naar het noorden om de grens met Laos over te steken. Vervolgens gaan we zuidwaards om ook in Cambodja hoogtepunten te zien, zoals Siem Reap, Angkor Wat en de Killing Fields. We reizen daarna voor de tweede maal naar het noorden, maar dan via Vietnam. Uiteindelijk is het de bedoeling dat we zonder omgeroepen te worden op 16 augustus terugvliegen vanuit Hanoi (vertaling: _land tussen de rivieren_). Liefst met een zwaardere backpack dan voorheen en met een degelijke hoeveelheid wereldkennis.
