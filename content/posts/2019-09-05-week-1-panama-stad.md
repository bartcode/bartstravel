---
title: Survivor
author: Bart
type: posts
date: 2019-09-06T08:00:12+00:00
url: /2019/09/06/survivor/
image: 2019/09/IMG_4580.jpg
categories:
  - Panama en Colombia 2019

---
Een uitspraak waar ik met enige regelmaat aan denk als iets tegenzit is: &#8220;De bodem is de beste plek om jezelf af te zetten.&#8221; Weliswaar een stuk minder gedeprimeerd dacht ik hier geregeld aan toen ik in Amsterdam kwam wonen in een kamertje van 7,8 m². Ook deze week kwam de uitspraak kort van pas.

Mijn eerste echte dag in Panama voer ik naar een dunbevolkt eilandje dat ooit van Pablo Escobar was. Dit was onder andere te herkennen aan de vervallen panden en één landingsbaan. Nu zitten er met name miljonairs met een vakantiehuis die er met hun privévliegtuig naartoe komen.

Om mijn spullen af te zetten, kwam ik aan in een villa waar een oude Aziatische vrouw met geblondeerd haar en een papegaai op haar hoofd aan het schoonmaken was. Zij was de nanny en ook bleek dat die papegaai overal mee naartoe ging. Zo ook toen we die middag gingen varen.

Ik was nog geen dag in Panama en bevond me ineens op een jacht tussen idyllische eilanden in een wonderlijk gezelschap. De eigenaar van de boot was een jaar of vijftig en bijzonder vriendelijk. Toen ik hem vroeg of de vrouw in stringbikini aan boord &#8211; niet de nanny &#8211; iemand&#8217;s vriendin was, vertelde hij dat zij bij hem hoorde. Meteen legde hij uit dat hij haar niet zó leuk vond en dat hij haar sugardaddy was. Plots viel alles op z&#8217;n plek bij mij en begreep ik onder andere de financiering van haar custom voorbumpers.

Na een middag snorkelen en vissen met harpoenen (dit laatste deed ik niet), kwamen we aan op een onbewoond eiland dat blijkbaar het toneel was geweest voor onder andere Expeditie Robinson en Survivor. Één van de groep kon goed koken en zodoende bouwden we een barbeque op het strand waarop we verse, zelfgevangen vis aten.

De piek van m&#8217;n vakantie leek zo wel erg vroeg te ontstaan, maar deze werd direct gecompenseerd toen mijn telefoon ook een aflevering van Survivor probeerde na te spelen, maar hierin grandioos faalde. Na een kort sterfbed, waarin ik nog één bericht heb kunnen sturen over mijn onbereikbaarheid, zat ik die avond alleen in een villa op een afgelegen eiland. Zonder mogelijkheden om hostels te boeken, iets te vertalen, op te zoeken of de tijd te lezen, leed ik plots een Amish-verantwoord leven. Ik heb vaak de gedachte gehad als ik een willekeurig apparaat kocht: &#8220;Waarom kan ik hier in vredesnaam een wekker op instellen?&#8221; Maar die perceptie bleek al snel onjuist.

Het verlies heeft gelukkig weinig impact gehad. De volgende dag gingen we walvissen spotten. Ik was een uur of drie te vroeg wakker voor de tocht en besloot op een leeg strand een boek te lezen. Ik hoorde steeds een klappend geluid en keek op. Honderd meter verder sloeg een walvis zeker een kwartier lang zijn staart op het water. De walvis was volgens mij blij, terwijl hij ook geen telefoon had. Het leven leek even zo simpel&#8230; Tot ik besefte dat een walvis wèl geluiden kan maken die tot 850 km verderop kunnen worden gehoord door soortgenoten en een oceaan over kan zwemmen. Eenmaal terug in de haven van Panama-Stad kocht ik dus gelijk een nieuwe telefoon.

In de bus naar mijn volgende bestemming, Santa Catalina, raakte ik aan de praat met een Duitse dame. Het was haar tweede dag in Panama. Ze vertelde dat zij op haar eerste dag haar backpack kwijtgeraakt was met haar paspoort erin. Direct ontstond logischerwijs een nieuwe vriendschap.
