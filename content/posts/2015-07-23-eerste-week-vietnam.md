---
title: Remsporen
author: Bart
type: posts
date: 2015-07-25T03:14:08+00:00
url: /2015/07/25/remsporen/
image: 2015/07/scooter-e1468248957577.jpg
categories:
  - Thailand, Laos, Cambodja en Vietnam 2015

---
Een aspect van het reizen waar je wellicht niet meteen aan denkt is het wassen van je kleding. Je hebt uiteraard minimaal gepakt en wilt toch iedere dag een schone onderbroek dragen. Tenminste, je zegt tegen anderen dat je dat wilt, omdat ze je anders smerig vinden. Maar als je op vakantie bent en in de ochtend geen poepstreepjes kunt bespeuren, wat weerhoudt je er dan van om hem lekker aan te houden? Wanneer je toch het gevoel wil hebben dat je hygiënisch bezig bent en je net je laatste onderbroek hebt bevuild met kontzweet, draag je hem gewoon binnenstebuiten. Het zweet zit nota bene maar aan één kant. Een _last resort_ is het welbekende _freeballing_, maar dan moet je wel nòg beter vegen op de wc. Je hebt uiteraard ook een broek aan. Het mooie van dit kledingsstuk is dat het op vakantie ineens nooit vies wordt. Daarom draag je gewoon iedere dag dezelfde praktische broek met van die zakken aan de zijkant. Niemand die er iets van zegt. Met dagen van gemiddeld 35 graden Celcius en een hoge luchtvochtigheid mag je er wel vanuit gaan dat je 24/7 bezweet bent en dat je shirt dus altijd drijfnat is. Hoewel je je in Nederland dan meerdere keren op een dag zou omkleden, draag je je kleding hier gerust nog een dag of drie. Zolang je jezelf niet ruikt, kan dit makkelijk. Sokken zitten in je schoenen en ruik je toch niet. Deze blijven dus ook lang draagbaar. Na lang uitstellen, komt er een moment dat je toch naar de wasserette gaat. Je kleding krijg je de volgende dag lekkerruikend terug. Wel nog met de vlekken erop, want er wordt gewassen met koud water. Tanden poets je uiteraard netjes. Ik mis mijn elektrische tandenborstel.

Naar mijn idee ben ik niet getransformeerd in een stereotype backpacker. De Engelse jongen die we eerder tegenkwamen, nadat hij zijn motor verkocht had, was dat duidelijk wel. Deze jongen droeg een broek die de wasserette zeker meerdere weken niet had gezien. Dit gold ook voor de rest van zijn kleding. En dat rook je. Daarnaast droeg hij al een tijd geen slippers meer, want, tja, die was hij een keer ergens verloren. Hij vertelde dat dit er wel voor had gezorgd dat er een aantal wondjes op zijn voet ontstoken was, maar daar merkte hij weinig van. Terwijl we aan het genieten waren van een heerlijke fruitshake met uitzicht op de Mekong-rivier, besloot hij ter illustratie zijn voet op de tafel te plaatsen en kneep in een ontstoken wond om het pus eruit te laten stromen. Zonder deze demonstratie geloofden we eigenlijk ook al dat hij ontstekingen had. Als grand finale tikte hij de onderkant van zijn voet aan met zijn brandende sigaret. Hij voelde inderdaad vrijwel niets meer daar. Zeer imponerend.

Sinds Ho Chi Minh City heb ik een vriendin, Betty. Ze is stil en vindt het heerlijk als ik haar rijd. Ze heeft knoeperds van koplampen en vindt het misschien niet leuk dat ik het zeg, maar als ze te veel gezopen heeft, moet ik haar volpompen. Betty is mijn allereerste en we gaan alles op mijn tempo doen. Ze kan hier en daar een remspoor achterlaten als het niet anders kan, want ze heeft geen ABS. Betty &#8211; van Black Betty &#8211; gaat me zeker 2.000 kilometer meenemen door Vietnam en ik vind het nu al super.  Stijn heeft een motor gekocht, een Honda Win, zoals het hoort volgens de backpackerscultuur. Voordeel van mijn liefje is dat ik Stijn zo makkelijk voorbij kan rijden dat ik hem niet eens kan horen als hij een denigrerende opmerking probeert te maken. <a href="https://youtu.be/Sh54bELBKco" target="_blank">Klik hier</a> voor een impressie van het rijden.

We hebben nu zo&#8217;n 400 km afgelegd. Eerst reden we naar Mui Ne. Halverwege ontdekten we dat er op meerdere plaatsen op onze lichamen een Poolse vlag was ontstaan. Gelukkig viel de schade aan het eind van de dag mee. Het was een stil plaatsje waar we iets meer van hadden verwacht. Net als bij bijna alle vorige verblijfplaatsen zijn we naar een waterval gaan kijken. We hebben daarna tijdens de namiddag uitgeteld van de airco in onze kamer liggen genieten, omdat het ondraaglijk warm was. Verder hebben we hier een haai gegeten en deze smaakte verrassend goed.

Na Mui Ne hebben we onze weg vervolgd naar Dalat. Een route met mooie uitzichten. Ik denk geregeld een frontale botsing te gaan zien tussen twee voertuigen. Steeds als ik mijn toeschouwerspositie naast de weg inneem, zie ik weer een spectaculaire ontwijkmanoeuvre en rij ik met een kleine adrenalinestoot verder. Vrachtwagens en bussen hebben trouwens extra geluidjes voor als ze bijvoorbeeld afslaan. Dan hoor je een sirene. We hebben zelfs een busje met een aangepast achteruitrijsignaal gezien. In plaats van de pieptonen die je uit Nederland kent, speelde dit _Kortjakje_. _Für Elise_ kan ook op het repetoir van een busje staan, heb ik me laten vertellen.

De eerste avond in Dalat heb ik de meest bijzondere bar ooit gezien: _100 Rooftops._ Eerst ga je naar een kelder, welke een soort tuintje is met witte steentjes en het is alsof je tussen boomwortels zit. Dan is er een klein tunneltje leidend naar een heel gangenstelsel dat vele malen groter is dan je zou verwachten en ontworpen is door iemand die gegarandeerd regelmatig aan de hallucinogenen zit. Dit is te herkennen aan allerlei aparte sculpturen. Na behoorlijk wat geklouter, kom je op een rooftopbar uit. Erg fijn voor de serveerster, want zij moet deze paden ook lopen. Haar heb ik meerdere malen bezweet gezien die avond en zichzelf zien afvragen waarom ze in vredesnaam bij juist deze bar is gaan werken. Dat we met 14 man drankjes bestelden en aan het eind per persoon afrekenden hielp niet bij haar gemoedstoestand. Toen we er de volgende dag met z&#8217;n drieën nogmaals naartoe gingen, riep ze enthousiast vanaf de tweede verdieping &#8211; terwijl we nog voor het gebouw stonden &#8211; _Hi! Do you still recognise me?!_ en rende naar beneden om gedag te zeggen. Ze was hersteld. Na drie dagen wilde ze ons omhelzen, omdat ze het jammer vond ons niet meer te zien.

Dalat staat bekend om het _<a href="https://youtu.be/Ell6D6sFOec" target="_blank">canyonen</a>_ (filmpje). Dit houdt in dat je abseilt van watervallen. Het grootste deel van de tijd vroeg ik me af of hetgeen ik deed daadwerkelijk de bedoeling was, gezien een klein foutje tot grote verwondingen kon leiden. Bij de meeste georganiseerde avonturen voel ik de spanning niet zo, omdat ik weet dat je helemaal veilig vastzit en er uiteindelijk niets echt fout kan gaan. Het laatste was ditmaal anders. Ik was blij dat ik in de ochtend al had gepoept.
