---
title: Verandering
author: Bart
type: posts
date: 2019-08-31T09:03:19+00:00
url: /2019/08/31/verandering/
image: 2019/08/panama-4198941_1920.jpg
categories:
  - Panama en Colombia 2019

---
Een viertal verre, tevens langere backpackvakanties verder heb ik mezelf nog steeds kunnen weerhouden van het dragen van neusringen, het laten zetten van een hennatatoeage en het tonen van dat telefonerende handgebaar van surfers dat betekent: &#8220;Dit vind ik tof, dude!&#8221; Niettemin is het goed om open te staan voor verandering.

Ik dwing mezelf het onbekende te omarmen &#8211; ook al voelt dat minder fijn. Dit jaar veranderde een aantal belangrijke pijlers in m&#8217;n leven &#8211; waaronder sinds vandaag mijn baan &#8211; en ga ik wederom naar Spaanstalige land met vakantie: Panama en Colombia. Mijn Spaanse woordenschat is helaas nog steeds vergelijkbaar met dat van een kind van 13 maanden. Hoewel het soms met tegenzin gaat, valt het resultaat van mezelf in dergelijke situaties te brengen me meestal mee. Een kleine greep uit het verleden:

* Bij een sollicitatiegesprek vroeg ik eens (ogenschijnlijk) zelfverzekerd om een relatief hoog salaris. Dit resulteerde in een kleine choque, maar toch werd ik doorgelaten naar de volgende ronde. Of het ook echt succesvol was geweest, kan ik helaas niet bevestigen, omdat ik zelf afhaakte.
* Toen ik nog in een studio woonde, had ik met een dame afgesproken. Na een tijdje merkte ik dat ik mijn badkamer moest bezoeken. Ik wilde haar mijn bipsfanfare besparen, maar wist dat dat niet ging lukken in de tijd dat zij er nog zou zijn. Moedig verzocht ik haar om muziek te luisteren met een koptelefoon op, zodat ik m&#8217;n gang kon gaan, maar zonder dat zij walgend weg zou gaan. Gelukkig kon ik zo zonder problemen aan het werk. Enkele minuten nadat ik klaar was, vroeg ze me of ik zelf de koptelefoon op wilde zetten, omdat zij blijkbaar het tweede couplet in zich had.
* Mijn doel om niet vergeten te worden door een vrouw wilde ik ooit bereiken door een opmerking te maken die ze niet meer zou vergeten. Ik prees een intiemer lichaamsdeel van haar. Dit heeft haar initieel een Arbo-technisch onverantwoord hard geluid laten produceren. Toch herstelde ze snel en denk ik dat het één van de redenen is dat we elkaar nog steeds spreken.

In sommige gevallen hoef je niet eens jezelf te forceren tot bepaald gedrag om je wereld op z&#8217;n kop te laten zetten. Een dinnetje uit Londen vertelde me bijvoorbeeld dat ze een collega sprak, toen ze een half jaar als gids in het Sherlock Holmes-museum werkte. Ze vond dat hij respectloos was over de rechercheur. Niet veel later in het gesprek ontdekte ze dat de rechercheur een fictief personage was.

Ook ik moet bekennen dat er grenzen zijn in verandering. Er is een video van een vierjarige Bart op een buurtfeest, waarin iedereen danst op de wereldhit _No Limit_. Terwijl ik voor een procent of zes gestimuleerd word door deze situatie, wend ik me ongemakkelijk af. Hoewel dat een tijd geleden is, realiseerde ik me dat ik geen steek veranderd ben en ik me regelmatig nog precies voel zoals toen.

Voor deze vakantie sprak ik met iemand die in Panama woont en me wegwijs kon maken in het land. Hij vroeg me of ik open wilde staan voor bijzondere ervaringen. Hoewel dit vrij dubieus en intiem klinkt, was dit volgens mij niet zo bedoeld. In elk geval wordt het interessant om mee te gaan maken. Komende weken poog ik een aantal blogs te schrijven boordevol levenslessen en wijsheden.
