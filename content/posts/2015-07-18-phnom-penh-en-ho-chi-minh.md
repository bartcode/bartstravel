---
title: Slaap en eye-openers
author: Bart
type: posts
date: 2015-07-19T00:49:22+00:00
url: /2015/07/19/slaap-en-eye-openers/
image: 2015/07/19788796545_9ecf89df73_h-e1468248968612.jpg
categories:
  - Thailand, Laos, Cambodja en Vietnam 2015

---
Ik heb nu bijna vier weken doorgebracht in Zuid-Oost Azië en ik merk dat ik nog steeds moeite heb met het inschatten van waarde van producten en diensten. Over het algemeen weet ik dat er iets niet pluis is als een prijs meer dan de helft is van wat ik gewend ben. De prijzen zijn scheef. Een busreis, die 7 uur duurt, kostte hier 8$ en een ritje vanuit het busstation naar het hostel van vijf minuten kregen we niet onder de 2.50$ gepraat. Voor een kort bezoek aan een paleis, waar weinig bijzonder aan was, betaalden we 6.50$. Dit bedrag is gelijk aan 13 bier in Siem Reap. De bierequivalentiecalculatie leidt in Vietnam tot extremere resultaten. Daar kost een biertje (450 ml) op straat soms slechts 20 cent: een dusdanig klein bedrag dat velen niet eens zouden bukken als ze het op straat vinden in Nederland.

Van een aantal Aziatische verschijnselen kan ik enorm genieten. Ik heb voorbeelden die je vast al eerder hebt gehoord, maar ik noem ze lekker toch. Een klein lachje komt tevoorschijn op mijn gezicht als ik vredig een tempel bezoek, plots luid gerochel hoor en iemand op het bouwwerk zie tuffen. Het fijnst van hier zijn vind ik dat je geen drie meter kunt lopen zonder dat er _My friend!_ wordt geroepen. In een fractie van een seconde voel ik de warmte en liefde van de mensheid, het geluk en de zorgeloosheid waarmee ik in het leven sta en de waardering voor mijn vrienden die echt om me geven. Tot de groet wordt gevolgd door: _Where you go? Tuctuc?_ De kortstondige vriend probeert zichzelf dan na mijn teleurgestelde nee-schuddende hoofd weer thuis te laten voelen door de rest van zijn assortiment ook te benoemen: _Weed? Marijuana?_ Voor mij was de vriendschap dan al een paar seconden voorbij. Een ander hoogtepunt van een dag is soms dat ik langs een onschuldige Aziatische jongedame loop en op haar t-shirt lees: _I got laid in Miami_, _Loser_ of _No money, no honey_. Of dat er in een hostel staat: _No children sex and drugs are illegal_. Helemaal fantastisch is het als je iets wil kopen, maar niemand in de winkel ziet. Even over de balie kijken lost dit probleem snel op: de bediende is dan aan het slapen. Gewoon wakker maken en je wordt à la festina lente geholpen. Daarna wordt de slaapsessie hervat. Een ander prachtig verschijnsel doet zich voor als je een bezienswaardigheid wilt bezoeken waar je voor moet betalen. Eerst koop je van iemand een kaartje. Een meter verder zit iemand anders die dit kaartje afscheurt, waarna je het kunt weggooien. Het human resource management is daarmee erg bijzonder. Minstens één keer per dag zien we een situatie waarin een veelvoud van het benodigde aantal mensen aan het werk is. Vaak kijkt een groot deel dan slechts toe. Waarom werk in je eentje doen als het ook met z&#8217;n vijven kan?

Afgelopen week verbleven we in Phnom Penh: de hoofdstad van Cambodja. De stad staat vooral bekend om de nabijgelegen Killing Fields en het genocidemuseum (S-21). De genocide die hier heeft plaatsgevonden is onvoorstelbaar (juridisch gezien is het geen genocide trouwens, omdat de keuze van de slachtoffers niet op basis van afkomst of etniciteit was, maar op basis van intellect). Meestal als ik over dit soort gebeurtenissen hoor, hebben deze in een ver verleden plaatsgevonden. Het is een aparte ervaring dat nabestaanden, overlevenden en daders nog leven, omdat het pas 40 jaar geleden is. We lazen dat één leidster van het regime was vrijgesproken vanwege haar medische toestand. Het is wat kort door de bocht van me, maar het lijkt me lastig te bepalen hoe veel mensenrechten iemand nog verdient als diegene in verband kan worden gebracht met de dood van 1.7 miljoen mensen (dit getal is op honderdduizenden afgerond, bizar natuurlijk). Hieronder vallen baby&#8217;s die tegen een boom werden doodgeslagen, mensen die ontlasting moesten eten, werden verkracht of op wat voor gruwelijke andere manier dan ook werden gemarteld om tot fictieve bekentenissen te komen die tot hun dood zouden leiden.

In Phnom Penh kun je gelukkig ook dingen doen waar je wel vrolijk van wordt. We ontmoetten onze vriendin uit Wales die we een week eerder hadden leren kennen. Blijkbaar is ze het zusje van een celebrity crush van mij. Tot mijn teleurstelling heb ik moeten concluderen dat het niets gaat worden tussen haar 31-jarige zus, die mijn hart sneller doet kloppen als ik haar zie acteren in een televisieserie die ik volg, en mij. In de hoofdstad heb ik met dit dinnetje mijn massagemaagdelijkheid verloren. Ik werd door haar overgehaald. Zij was in de afgelopen zes weken al negen keer eerder naar een massagesalon gegaan. We werden in een donker, rood kamertje op bedden gelegd. De sfeer werd gemaakt alsof we voor een koppelsmassage kwamen. Vooral de beenmassage was een bijzondere ervaring. Het voelde alsof iemand een grote vagina over mijn onderbeen schoof, maar dan zonder dat dat walgelijk was. Voor de vriendin kan het gevoelsmatig geen uur hebben geduurd, want zij viel zonder knikkenbollen in slaap. Ook ikzelf kwam richting deze fase. Ik schopte de masseuse bijna raak toen mijn lichaam schokte, maar snel besefte dat ik mijn 7$ liever wakker wilde genieten. Een dutje doen is blijkbaar gebruikelijk, want door de muur met de kamer naast ons was iemand anders&#8217; slaapclaxon goed hoorbaar. Anders dan je wellicht zou verwachten, werd er geen _happy ending_ aangeboden.

Ik merkte in Phnom Penh dat Stijn en ik een beetje moe waren geworden van de tijd ervoor. Daarom was ik bijvoorbeeld vroeg gaan slapen in Phnom Penh. Ik werd daar alleen wakker toen ik ineens iemand hoorde zeggen op het moment dat een vriendin van hem zich omkleedde: _She&#8217;s gonna show her boobs now!_ Deze uitspraak heb ik kunnen bevestigen en sliep daarna nog beter verder. Mijn moeheid merkte ik vooral in dat ik minder snel op willekeurige mensen afstapte om een praatje te maken. Ook heb ik Stijn wat minder vaak _Bart!_ met een diepe zucht horen zeggen. Dit deed hij bijvoorbeeld nog wel toen we in de slaapbus zaten waar ik eerder over schreef. Op het moment dat ik kennismaakte met de uiteindelijke massagepartner noemde ik ongeveer binnen een minuut dat ik nog niet precies wist hoe ik het zou vinden dat ik de volgende ochtend mogelijk door een odol wakkergeprikt zou worden.

We zijn nu in Ho Chi Minh City. Het eerste wat ik me afvroeg was: _Waar zijn de tuctuc&#8217;s?_ Het tweede, veel grotere gemis, ontdekte ik later op de dag. Na schichtig om me heen kijken op de wc, kon ik de bum gun nergens meer vinden. In dit land wordt het dus weer eindeloos billenvegen. We hebben het plan om te gaan motorrijden in Vietnam; van Ho Chi Minh City naar Hanoi. Hierover zaten we een tijd lang in dubio, maar weggebruikers hebben de afgelopen weken aangetoond dat het makkelijk is om zo&#8217;n apparaat te rijden. Deze praktische vaardigheid blijk je hier ongeveer vanaf je twaalfde te kunnen beoefenen. Overigens ga ik misschien voor een veel minder coole optie: de (semi-)automatische scooter. Alleen al toen ik dit noemde, ben ik door velen uitgelachen, omdat het niet hipster genoeg is. Vandaag gaan we dus _brommers kieken_. We hebben de eerste en allerbelangrijkste tip met betrekking tot motorrijden al gehad: vergeet alles wat je van het verkeer in Nederland weet.
