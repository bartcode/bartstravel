---
title: Brokkenpiloten
author: Bart
type: posts
date: 2018-11-19T07:24:43+00:00
url: /2018/11/19/brokkenpiloten/
image: 2018/11/MVIMG_20181108_165900-01.jpeg
categories:
  - Tanzania 2018

---
Onlangs bezocht ik voor het eerst in mijn leven een evenement voor mensen van ver boven mijn stand in het Concertgebouw. Door het gelach om bepaalde &#8220;grappen&#8221; tijdens de voorstelling, merkte ik dat het grootste deel van het publiek zijn vertier ook had kunnen halen uit een verjaard moppenboekje.

Voor aanvang had ik keurig gevraagd of ik tijdens het concert het boekje moest lezen, maar daar zat ik al abuis: &#8220;Je moet oppassen dat je de bladzijdes niet te hard omslaat!&#8221; Ik was kennelijk de enige die dat grappig vond, maar gehoorzaamde. Urenlang deed ik enorm mijn best stil te zijn. Zo&#8217;n drie minuten voor het einde herkende ik een xylofoon. In eerste instantie leek deze bij het stuk te horen, maar in de laatste secondes werd een vrouw twee rijen achter mij aangesproken op haar wekker die mij het einde van de voorstelling heeft ontnomen. Ik kon er wel om lachen; zij schaamde zich dood en de bezoekers om haar heen waren boos.

In Tanzania krijg je minder ruimte voor foutjes. Mocht je een kip stelen, kun je daar zeven jaar gevangenisstraf voor krijgen. We begrepen dat er een paar honderd mensen voor dit vergrijp vastzitten. Reden hiervoor is dat het hard bestraffen van kleine misdaden ervoor zou zorgen dat er geen criminaliteit meer is. Ook kun je al een boete krijgen van 50$ als je tegen iemand zegt: &#8220;Fuck you!&#8221; Ondanks de heftig ogende handhaving, kun je de politie natuurlijk ook gewoon omkopen. Als je je auto bijvoorbeeld niet verzekerd hebt, betaal je 75 eurocent en word je met alle liefde doorgelaten. Als je dat in Nederland probeert, mag je verwachten dat je je muntgeld uit je portemonnee terug mag stoppen in een lichaamsdeel.

Terwijl ik op de laatste dag ging duiken, ging Svevo snorkelen. Net als tijdens al het andere wat we hebben gedaan, waren wij de enige toeristen en kregen we een privétrip. Svevo&#8217;s instructeur vertoonde zich clownesk en sprong gierend de zee in. Zijn stemming sloeg echter om toen ze minuten later een kwal zagen en nog meer toen hij merkte dat ze omsingeld waren. Paniekerig seinde hij de kapitein, die op zijn beurt naar de plek des onheils racete. De instructeur klom zo snel de trap naar de boot op dat hij uitgleed en terug in zee viel. De kapitein dacht dat er haaien waren en lachte de instructeur uit toen hij hoorde dat het slechts kwallen waren. Om te bewijzen dat het niets voorstelde, pakte hij met zijn blote hand een kwal uit de zee. De instructeur snapte er niets van en prikte beduusd met zijn snorkel in een paar kwallen.

Waar je in Tanzania de mist in kunt gaan is bij de lokale bevolking die je hartelijk groet en een praatje wil maken. Keer op keer lijkt het oprecht te zijn, maar vrijwel iedere keer komt het neer op &#8220;iets&#8221; verkopen. Meestal begint dit met hun voornaamste business. Na je afwijzing heeft de aanbieder nog zo&#8217;n zes andere manieren om geld aan je te verdienen. Hoewel deze per persoon en per stad kunnen verschillen, is de afsluiter altijd hetzelfde. Met fluisterend stemmetje eindigt het gesprek met: &#8220;Marihuana? Cocaine? Local price.&#8221;

We sloten de vakantie af met een boottrip van Zanzibar terug naar het vaste land. Ook op de ferry liepen verkopers. Er kwam een man naar me toe die iets aanbood. Uit automatisme wees ik hem al af voor ik besefte wat hij probeerde aan te bieden. Kort daarna leek een meisje op de rij voor ons een imitatie te doen van een zeehond die een vis probeert te vangen, maar vervolgens deed ze juist exact het tegenovergestelde. Ik realiseerde me dat ik kort ervoor gratis kotszakjes had afgewezen en bad dat ik alles binnen zou houden. De brokken van het meisje waren op haar trui verzameld en het bootpersoneel maakte scheppen van kartonnen dozen om ze naar de prullenbak te verplaatsen. Dit bleek het startschot van een braakfestijn, want de kotszakjes werden door een groot merendeel van de passagiers snel aangevraagd. Wij wilden er echter niets van horen of zien en hadden ons volledig gericht op een film waarbij zowel geluid als ondertiteling ontbrak.

Het was een ongelofelijk gevarieerde vakantie. Zoals altijd kijk ik ernaar uit weer het gewone leven te lijden. Het gezang van &#8220;fresh Jewish coconut&#8221; (ik neem aan dat ze &#8220;juice&#8221; bedoelden) zal nog enkele weken in mijn hoofd galmen.

Svevo, bedankt voor een onvergetelijke trip. Je hebt me op verschillende manieren versteld doen staan. Één daarvan blijft me met name bij: hoe jouw scheten op de Kilimanjaro stuk voor stuk konden ruiken naar alle duizenden uitwerpselen in de afschuwelijke hurktoiletten tegelijkertijd.
