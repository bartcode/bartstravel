---
title: De economie van fruitshakes en pils
author: Bart
type: posts
date: 2015-07-08T07:18:25+00:00
url: /2015/07/08/de-economie-van-fruitshakes-en-pils/
image: 2015/07/GOPR0656_1436268364320_high-e1468248991714.jpg
categories:
  - Thailand, Laos, Cambodja en Vietnam 2015

---
Dat de economie hier werkt is naar mijn idee een wereldwonder. Het is fascinerend dat iedereen een winkeltje aan huis heeft. Dit zijn winkels met allerlei zooi, maar uiteindelijk zijn de producten vrijwel overal hetzelfde. Hierdoor lijkt mij dat je nooit iets bij een ander hoeft te kopen. Wie geen supermarkt runt, heeft een kraampje met fruitshakes. Waar zo&#8217;n kraampje wordt geplaatst is modelmatig bepaald: altijd direct naast een ander. Zo word je niet door maar één verkoper geroepen om een shake te nuttigen, maar door vier. Uit paniek loop ik dan meestal snel door.

In Nederland heb ik soms dat ik ergens rondkijk en denk: &#8220;Wauw, hier is allemaal over nagedacht.&#8221; De gedachte die hier vooral heerst is: &#8220;Ja, oké. Als het maar werkt hè.&#8221; Sinds ik hier ben, hecht ik een stuk meer waarde aan esthetiek. Als men hier een lamp ophangt, is het goed zodra de lamp licht kan geven. Draadjes wegwerken is overbodige luxe. Dat zie je ook aan de enorme bundels met stroomkabels die boven de straten hangen.

In Luang Prabang hebben we een dagje als echte Hollanders rondgefietst en een nachtmarkt bezocht. We hebben daar drie avonden gegeten, omdat we er een bord kregen waarop we één keer zo veel mochten scheppen als we zelf wilden voor één euro. De ingenieur in ons werd hierdoor enthousiast en we hebben daarom mooie voedseltorens gebouwd.

Luang Prabang staat ook bekend om de dichtbijgelegen watervallen: Kuang Si. Omdat we het zo druk hebben met de wereld te verkennen, hadden we een rustdag verdiend. Deze is niet helemaal geslaagd. De dag ervoor waren we een jongen tegengekomen die net zijn motor had verkocht voor 200 dollar en deze graag in een zo kort mogelijke tijd om wilde zetten in vloeibaar goud met een laagje schuim. We kwamen hem weer tegen bij de watervallen. Eerst nuchter, maar al snel had hij een bierleverancier gevonden die daar verandering in zou brengen. We hebben hem veilig van een steile berg naar beneden gebracht en gewacht tot hij iets normaler was voor hij zelf terug zou rijden op een gehuurde motor.

We hebben de bus van Luang Prabang naar Vang Vieng genomen. Toen ik een bord zag met _Dangerous road_ over de komende 9 km, dacht ik dat er stront aan de knikker was. Dit viel uiteindelijk mee. Enige obstakel wat ik heb ervaren is het voorkomen van een sneeuwbaleffect toen de jongeman rechtsachter mij zijn ontbijt voor een tweede keer zijn mond liet passeren.

In Vang Vieng heb ik me meerdere keren erg bijzonder gevoeld. We hebben scooters gehuurd om naar watervallen te kijken. Onderweg keken kleine kinderen in een nabijgelegen dorpje ons vol ontzag aan, omdat we Westers waren. In de avond heb ik een bierspel gespeeld met een groep Koreanen. Zij vroegen verlegen of ik mee wilde doen en reageerden juichend toen ik akkoord ging. De volgende dag zijn we naar de Blue Lagoon gereden. Dit is een blauw, mooi riviertje waar je vanuit een boom in kan springen. Van een zwemvestdragende groep Chinezen &#8211; vijf met videocamera&#8217;s en tien observanten &#8211; heb ik applaus ontvangen en ik kon van hun dolenthousiaste blikken genieten, nadat ik een salto maakte. Daarna werden we nog door twee giechelende meiden gevraagd of we met hen op de foto wilden. Net als zij hebben we het peace-teken getoond met onze handen. Zo werkt dat daar, denk ik. Tijdens het tuben (met een band door een rivier mee laten voeren, terwijl je biertjes tankt bij meerdere cafés) was het applaus nog niet klaar. Hier heb ik getafeltennist en lukte het me om een bal door mijn benen te slaan en daarmee het punt te winnen.

Ondanks al deze aandacht, zal ik mezelf blijven. Terug in Nederland zal het even wennen zijn niet meer populair te zijn. Dat komt na verloop van tijd wel goed. We proberen tijdens de rondreis onszelf niet alleen te richten op Azië. Met hier en daar wat Bergs praten en uitspraken als: &#8220;&#8217;t Is ròòd en &#8217;t is nie veul.&#8221; &#8220;- Een bietje.&#8221; en &#8220;Het is wit en staat in de wei.&#8221; &#8220;- Witte gij-et.&#8221; blijven we bij onze roots.
