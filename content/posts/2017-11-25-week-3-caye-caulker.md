---
title: Blootgeven
author: Bart
type: posts
date: 2017-11-27T06:25:47+00:00
url: /2017/11/27/blootgeven/
image: 2017/11/2017-11-24_10-01-48-01-1.jpeg
categories:
  - Guatemala en Belize 2017

---
_Wist je dat als je naar &#8216;brassiere&#8217; zoekt op je iPhone, je al je naaktfoto&#8217;s te zien krijgt? Vind je het niet gek dat Apple dit herkent?_ Ik knipperde twee keer en keek vervolgens dwangmatig naar de adembenemende mobiele melkbrigade van de Canadese vrouw die het vroeg en sputterde: _Heb jij naaktfoto&#8217;s van jezelf op je telefoon?_ Dat was niet haar punt en ze reageerde verward toen ik bekende geen poedelnaakte foto&#8217;s van mezelf, noch van een ander, te bezitten. Ik voelde me toen al conservatief, maar nog meer toen een Britse en een Australische dame die ik later sprak minstens zo verward reageerden.

Het is niet de eerste keer dat mijn zelfbeeld wat anders is dan wat anderen zien. Toen ik vorig jaar solliciteerde en een gesprek met een bedrijfspsycholoog had, kreeg ik als enige terugkoppeling: _Je komt minder intelligent over zodra je enthousiast bent._ Bijna een jaar heb ik gedacht dat dit een totale misvatting was. Niet lang geleden werd mij echter een date onthouden met als reden dat ik &#8220;niet zo snugger&#8221; overkwam. Enige troost voor mezelf was dat ze me enkel op WhatsApp had gesproken.

In hetzelfde gesprek met de progressieve vrouw bespraken we ook wat een groot compliment was wat je ooit had ontvangen en gegeven. Ik gaf aan dat ik me vereerd voelde toen ik een keer hoorde: _Als ik met jou praat, vertel ik veel meer over mezelf dan ik normaal zou doen._ Andersom moest ik denken aan een gebeurtenis vóór mijn trip. Een vrouw die veel praatte vertelde me dat ze ooit op school het woord &#8220;eloquent&#8221; leerde. Ze vroeg de docent wat het betekende en zonder na te denken over zijn woordkeuze reageerde hij: _Dat ben jij. Het betekent dat je goed bent met je mond._ Terwijl vijftig ogen haar aankeken, zweeg ze ineengedoken. Diezelfde avond heb ik een uitmuntend moment gevonden om haar aan het voorval te herinneren en een bevestiging te geven.

Tijdens de laatste tien dagen van mijn trip heb ik me daadwerkelijk conservatief opgesteld. Ik ben namelijk al deze tijd op hetzelfde eiland gebleven. Niet eerder heb ik dat gedaan. Een aantal dagen daarvan heb ik gespendeerd met een vrouw waarmee ik ging snorkelen en duiken. Daarmee was dan ook alles ook gezegd, want er was werkelijk niets waar ze meer om gaf dan haar huidskleur bijwerken. Een minuut geen zonnestraaltje opgenomen, was een dag niet geleefd.

De duik bracht veel nieuwe ervaringen. Allereerst omdat ik tussen een groot aantal haaien zwom. Verder heb ik voor het eerst dolfijnen in het wild gezien die in de lucht sprongen naast onze boot. De grootste verrassing was echter één mededuiker &#8211; wiens karakter schrikbarend sterk op dat van Terminator leek &#8211; die het halverwege wel mooi geweest vond en vanaf achttien meter rechtstreeks naar het wateroppervlak zwom. Of dit onkunde, een zelfmoordpoging, of een programmeerfout op zijn Neural Net Processor was, is me onbekend.

Als je niets doet, betekent dat niet per se dat je je gaat vervelen. Ik heb bijvoorbeeld een boek uitgelezen. Daarnaast zijn de rastafari&#8217;s die er rondlopen een onuitputtelijke bron van vermaak. Eerder dacht ik dat de Britten &#8217;s werelds grootste alcoholliefhebbers waren, maar inmiddels weet ik beter. In combinatie met wat _ganja_, wordt op Caye Caulker de ultieme rust gevonden. De slogan van het eiland _Go slow_ is er niet voor niets. Als je hier te snel wandelt, word je zelfs aangesproken door de lokale bevolking, omdat dat niet de gang van zaken is.

Waar ik me verder over heb verwonderd is het soort woningen. Er staat een flink aantal krotten waarvan het interieur bestaat uit een paar matrassen, iets waar je een pan op kunt verwarmen en rotzooi op de grond. Verder zijn er geen afgesloten ruimtes. Niet echt een plek waar je zin krijgt om een kind te verwekken, lijkt me. Ik zou zeggen dat de moeilijkheidsgraad ook toeneemt naarmate het gezin groeit. Maar niets is minder waar. In dit soort woningen waarin ik met moeite één keer seks zou hebben, daggert de lokale bevolking er kennelijk zo een kind of vijf bij. Ik heb nog niet uitgeplozen hoe dit wordt gepland. Een uitdaging voor mijn volgende trip.

Op mijn laatste vakantiedag kreeg ik het verzoek om geld uit te lenen. Ditmaal aan twee lieftallige Nederlandse dames. Het ging om meer dan 400 euro, waardoor ik meermaals flashbacks kreeg aan vorig jaar toen ik een nog groter bedrag onbedoeld aan een crimineel doneerde. Hierdoor had ik moeite om het geld te geven aan de Nederlandse vrouwen. Desalniettemin heb ik het gedaan en het is goed afgelopen. De deuk in het vertrouwen in mijn eigen intuïtie is hierdoor weer wat hersteld.

Ik verwacht dat ik ook wat vertrouwen heb gewonnen bij sommige lezers van mijn blogs. Ik heb namelijk beperkt geschreven over toiletgebruik, terwijl hier in vorig jaren uitgebreid bij stilgestaan werd. Om mijn reputatie terug op peil te brengen heb ik, ter afsluiting van deze trip, tien scheitjes die ik heb verzameld op een rijtje gezet:

  1. Vóór vertrek heb ik 58 dagen onafgebroken iedere dag selfies op de wc uitgewisseld met een vriend.
  2. Ik heb ontdekt dat er koolstofondergoed bestaat wat ervoor zorgt dat je scheten niet stinken. Handig voor in het vliegtuig!
  3. Ter de voorbereiding van de beklimming van de Acatenango heb ik enkele vrouwen gevraagd of ze al wildpoepervaring hadden. Eén Nederlandse hoopte dat ze dat niet zou hoeven doen en zei om 10:00 uur bezorgd: _Dat wordt wel een probleem. Ik heb vanochtend al twee keer gescheten._
  4. De winden die je zelf laat als je een vulkaan beklimt hebben &#8211; naar eigen ervaring &#8211; een hogere toxiciteit dan het zwavel wat uit de top kan komen.
  5. ‎In het hostel Free Cerveza waren &#8220;ecologische toiletten&#8221;. Met andere woorden: poepen en zand erover gooien.
  6. In Guatemala hebben ze wc&#8217;s zonder altaartje, waardoor het een stuk minder stinkt na de lozing.
  7. Niet nieuw, maar heb het nog steeds niet verwerkt: in één van de hostels stond mijn bed op een meter van de wc, waarvan de deur aan de boven- en onderkant open was. Meermaals heb ik iemand horen knetteren op het toilet.
  8. Tijdens het reizen in je eentje, is het soms lastig om naar de wc te gaan als je op een bus moet wachten. Zo heb ik mezelf met backpack en dagrugtas een keer in een klein toilethokje moeten proppen. Redelijk oncomfortabel.
  9. Het was afgelopen week wereldtoiletdag.
 10. Het vliegtuig waarmee ik van Belize naar Guatemala City vloog had geen wc. Er pasten overigens ook maar twaalf mensen in en wij waren met z&#8217;n zevenen. Verder keek je rechtstreeks de cockpit in.
