---
title: Banden
author: Bart
type: posts
date: 2015-08-01T01:19:12+00:00
url: /2015/08/01/banden/
image: 2015/08/2015-08-01_07-54-49-e1468248943502.jpg
categories:
  - Thailand, Laos, Cambodja en Vietnam 2015

---
Voor ik op vakantie ging en na zou gaan denken over dubbelzinnige titels voor mijn eigen berichten, las ik een bericht op één of andere clichéwebsite: _Wil je je vrienden kwijt? Ga samen op vakantie!_ Tot op heden zijn er geen spanningen geweest tussen Stijn en mij. Denk ik. We zijn aangezien als broertjes, vrienden en als stelletje. Dit laatste verrast me niet helemaal. Ik kan ongegeneerd zeggen dat we trekjes vertonen die daar op duiden. Het gaat dan niet alleen om het delen van onze douchegel, tandpasta en geregeld ook ons bed, maar vooral om dat we elkaar duidelijk goed aanvoelen tijdens gesprekken met anderen en dat ik het mondstuk van een fles vaak niet eens afveeg, nadat Stijn gedronken heeft. Of dat ik bij een broodje van hem niet een stuk afscheur met mijn handen, maar direct een hap neem. En we delen al ons geld in één pot. Oké, misschien lijkt het inderdaad op een huwelijksreis. Al werd ik er niet bijzonder warm van toen Stijn zijn nieuwe onderbroek &#8211; Aziatisch maatje XXL &#8211; aantrok en liet zien hoe zijn billen uitkwamen. De grootte kwam ongeveer overeen met een Nederlandse XS waardoor er weinig vormen verborgen bleven, maar ik kon mijn handen van hem af houden. We zijn eerder een broer en zus van ongeveer onze leeftijd tegengekomen in een nachtbus. Terwijl we lagen te slapen, werd ik wakker van een discussie tussen hen: &#8220;Neehee, dit is mijn helft!&#8221; &#8220;- Ik lig toch goed zo?!&#8221; Schitterend.

Stijn&#8217;s vertrouwen in mij is afgelopen week sterk op de proef gesteld. Ik had het fantastische idee om niet langs Nha Trang richting Hoi An te gaan, maar een kortere weg te nemen. We reden enkele tientallen kilometers over een perfecte weg: nieuw en met een prachtig uitzicht. Tot we bij het eerste dorpje aankwamen en een afslag moesten nemen. Vanaf hier was de weg eerder voor mountainbikers en mensen met een dirt bike. In eerste instantie was het zand nog redelijk begaanbaar, maar toen we na 8 km een riviertje moesten oversteken (<a href="https://youtu.be/uTOexDX5KeA" target="_blank">filmpje</a>) waardoor mijn scooter zeker 35 cm in het water stond, kregen we de indruk dat het misschien niet de snelste route was. Over de 10 km erna hebben we zo&#8217;n anderhalf uur gedaan. Na enige tijd begon het ook nog eens te regenen en dat betekende dat we zeker niet terug konden, omdat bergopwaarts onmogelijk was geworden door de gladde modder. De GPS-locatie was niet zo nauwkeurig en één &#8220;weg&#8221; was niet aangegeven. Daarom waren we op de enige splitsing op de route verkeerd gereden en konden we slechts hopen goed uit te komen. Onze handen zagen rood van het remmen. Door de regen moesten we onze voeten gebruiken om snelheid te minderen of lieten we ons met voertuig en al naar beneden glijden. Gelukkig kwamen we na veel spanning &#8211; het dit-is-toch-alleen-maar-mooi-denken hadden we gepasseerd &#8211; aan in een vlak gebied met rijstvelden. Ik dacht dat een man vriendelijk naar me wuifde, maar dit deed hij met een bijl in zijn hand en hij gebaarde dat hij geld wilde zien. Het was lastig in te schatten hoe serieus hij was, maar ik besloot lachend terug te zwaaien en ontweek hem onhandig op het nauwe pad. Hij wijzigde vervolgens zijn tactiek en legde zijn bijl weg voor hij Stijn staande hield. Ook Stijn weigerde iets te geven en na wat verwarrende communicatie, kon hij verder. Ik was snel door een riviertje gereden en zorgde er daarmee voor dat mijn schoenen na de heftige trip op dit makkelijke stuk alsnog drijfnat werden.

De volgende dag vervolgden we onze weg naar Hoi An. We hadden nog niet eerder zo lekker door kunnen rijden en dachten er zelfs aan om wat meer kilometers te maken dan gepland. Totdat mijn scooter tijdens het rijden uitviel. Naast de weg probeerden we hem nog te repareren samen met een drietal Vietnamezen wiens motor het ook had begeven. Stijn en één van hen zouden olie gaan halen en ik bleef met de andere twee achter. Ik was een beetje gespannen, omdat ze ons op dit moment goed hadden kunnen belazeren. Daarom had ik een zakmes voor de veiligheid, maar ze bleken oprecht opgewekt en vrolijk te zijn. De communicatie verliep enkel non-verbaal. Olie verversen had bij hen inderdaad zin, maar ik stond nog stil. Stijn heeft me daarom naar het eerstvolgende dorpje geduwd, maar de monteurs wisten niet waarom mijn voertuig niet werkte. En ik, tevens een Mechanical Engineer, zag nergens een mogelijkheid om een thermodynamische hogere-orde differentiaalvergelijking op te lossen die ook maar iets van het probleem zou kunnen verhelpen. Daarna heeft Stijn me nog 20 km moeten duwen om bij een Yamaha-dealer uit te komen. Deze was al dicht. Zodoende hebben we op straat met een groep Vietnamezen voetbal gekeken op groot scherm &#8211; de bal was ter grootte van één pixel, maar ik ben erin geslaagd mijn tranen te bedwingen &#8211; en smerige shotjes gedronken. Vietnam werd platgewalst door Manchester City met 1-8.

De weg naar Hoi An was lang (350 km) en aan het eind heb ik goed billen zitten knijpen toen we in het donker over de snelweg moesten. In de stad hangt een bijzonder gezellige en ontspannen sfeer. Het laatste merkten we voornamelijk de eerste ochtend toen we in een restaurant zaten te ontbijten. Mijn voorkeur gaat nog steeds uit naar Westers voedsel en daarom was ik erg blij dat ik een overheerlijke baguette kon bestellen. Aan de tafel naast ons zaten drie toeristen en op één stoel zat het zoontje van de eigenaar een beetje te spelen. Eerst konden we genieten van een goede bouwvakkersdecolleté van het kereltje, maar terwijl ik nog steeds mezelf ontzettend gelukkig voelde met mijn Franse ontbijt, werd besloten dat hij maar beter in zijn blote slurfje kon spelen. Een schattig gezicht. Halverwege mijn broodje werd plots zijn stoel weggehaald door een medewerker en een snelle blik erop voldeed voor de verklaring. Het jongetje had op de stoel gepoept. Één met een goede curve, zoals ze in tekenfilms worden gelegd. Terwijl de barvrouw de stoel van grote stukken ontlasting ontdeed, had ik tijdens het eten van de tweede helft van mijn broodje uitzicht op een 3-jarig ventje met een halve drol uit zijn kont. Toch bleef mijn ontbijt lekker. Twee toeristen naast ons hadden daar andere gevoelens bij en lieten hun smoothies staan tijdens het verlaten van het restaurant.

Hoi An staat bekend om het Lantern Festival, wat toevallig precies in de tijd viel dat wij er waren. De stad staat in de avond koningsdagvol. In het water drijven kaarsen in gekleurd als lelie gevouwen papier. Het was een verbazingwekkend gezicht, wat helaas niet vast te leggen was door de donkerte. Een ander hoogtepunt van Hoi An is het aanbod aan kledingmakers. Ik kon het daarom niet laten mijn kledingkast uit te breiden met een driedelig maatpak. Als ik een vrouw was, zou ik me hier helemaal uitgeleefd hebben, omdat jurkjes weinig plek innemen in je backpack.

De weg naar Hue hebben we gereden met allerlei omwegen, nadat ik in het begin van de ochtend mijn scooter net op tijd voor een tweede keer heb laten repareren. Samen met een groepje Britten hebben we de Hai Van Pass genomen. Volgens Top Gear is dit één van de mooiste wegen ter wereld. Het was een dag die redelijk vlekkeloos verliep. Enige wat niet volgens de planning ging was dat het stuur van één van de Britten afbrak (gelukkig terwijl hij stilstond). Dit betekende ook dat hij een weddenschap had verloren. Het was namelijk de tiende keer dat zijn motor kapot was gegaan en zijn vrienden zouden daar een speciaal moment van maken. Hier zat hij niet op te wachten na de mechanische tegenvaller.
