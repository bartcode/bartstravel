---
title: Prinsessenbedjes, pyjamaparty’s en de ongerepte natuur
author: Bart
type: posts
date: 2015-07-02T11:56:42+00:00
url: /2015/07/02/prinsessenbedjes-pyjamapartys-en-de-ongerepte-natuur/
image: 2015/07/GOPR0506_1435811649291_high-e1468249002654.jpg
categories:
  - Thailand, Laos, Cambodja en Vietnam 2015

---
Stijn en ik zijn aangesproken toen we ons misdroegen. We zaten saampjes bij de Mekong River in Chiang Mai wat fruit te eten en wilden de natuur helpen door de schillen in het water te gooien. Een _You wouldn&#8217;t do that in your own country!_ en afkeurende blik zijn ons voor deze misdaad niet bespaard gebleven. Dit trauma hebben we vlug achter ons gelaten. Vanuit Chiang Mai zijn we met de bus naar Chiang Khong gegaan.

We kozen een hostel volledig ingericht voor mensen uit The UK en fietsliefhebbers. Hier heb ik een stukje van mezelf gevonden: ik heb een zwak voor Britten. Ik heb hier al eerder een vermoeden van gehad. Ze hebben een fantastisch Engels accent en een nog beter gevoel voor humor. De eigenaar van het hostel &#8211; _Funky Box_ &#8211; zit ongeveer 365 dagen per jaar met gasten bier te drinken tot een uur of 2 à 4 in de ochtend en heeft veel mooie verhalen. Hij staat de volgende ochtend op zodra hij daar zin in heeft. Verder heeft hij een fiets waarmee je naar rechts gaat als je naar links stuurt en vice versa. Als je er een meter of vier mee kunt fietsen, krijg je al je drank gratis. Ondanks dat we Nederlanders zijn, hebben we deze fietsuitdaging gefaald. Dezelfde avond heb ik samen met een andere gast besloten de volgende dag om 04:50 uur op te staan en de zonsopgang te bewonderen. Om deze te zien, moesten we eerst een kilometer of acht fietsen. Ik merkte al gauw dat ik een onbijtje had kunnen gebruiken en was daarom positief verrast toen een insect dat aanvoelde en besloot recht mijn keel in te vliegen. Na enig kokhalzen, bleef de smaak nog een uurtje in mijn mond hangen. De zonsopgang hebben we gemist, omdat het bewolkt was.

De eigenaar van het hostel had gevraagd aan mij of ik naar de grens met Laos wilde rijden, omdat hij te veel gedronken had de avond ervoor (het was niet altijd duidelijk wanneer hij grapte). In Thailand rijdt men links en ik vermoedde daarom dat onze rijvaardigheden niet veel verschilden op dat moment. We hebben de reis overleefd en zaten een halve dag later in Huay Xai.

In Huay Xai is weinig te doen. Daarom heb ik al mijn moed verzameld om een Duits meisje, dat duidelijk ook maar wat rondkeek, aan te spreken. Zij ging de volgende dag ook The Gibbon Experience doen, maar een andere variant dan wij. We hebben een gezellige dag met z&#8217;n drieën gehad. Zelfs nog gebeachballd bij een tempel. In de avond romantisch aan het water gegeten en vervolgens bij een hooggelegen tempel met uitzicht op de Mekong River gezeten en gepraat. Stijn was &#8220;moe&#8221; en besloot eerder naar huis te gaan. Ik heb nog een uurtje gezellig gepraat en kwam toen voor gesloten deuren te staan. Blijkbaar kun je hier niet op ieder moment een hostel in- of uitgaan. Hierdoor was ik genoodzaakt in de kamer van de Duitse te slapen. Dat mocht gelukkig. De kamer bevatte twee bedden en was nog minder luxe dan de kamer die Stijn en ik geboekt hadden.

De reis naar het natuurpark, waarin The Gibbon Experience was, verliep soepel. Ongeveer op de helft van de reis &#8211; om 10:30 uur &#8211; kregen we een Laotiaans biertje. Al snel begrepen we waarom. Direct daarna reden we over smalle bergpaden zonder gordel in een overdekte laadbak. Menig onderbroek zal de afgelopen jaren goed ondergestempeld zijn geraakt gedurende deze trip.

The Gibbon Experience is een aanrader. We hebben in boomhutten geslapen op 40 à 50 meter hoogte en adembenemende uitzichten gehad. Gelukkig hadden we een jonge, gezellige groep waarmee we spelletjes speelden en verbazingwekkend goede gesprekken hadden in de avonden. Stijn en ik hebben tijdens de eerste avond in een prinsessenbed (zo leek, met de klamboe erboven) na heel wat gegiechel geslapen. De volgende avond hadden we een Zwitsers meisje uitgenodigd voor onze pyjamaparty. We hebben een lesje Nederlands gegeven. Haar _Zòne gròòte vuurbal, JONGUH!_ heeft voor goed vermaak gezorgd voor het slapengaan.

Wie trouwens denkt dat je in de jungle altijd het heerlijke geluid van vrolijk fluitende vogels en blije aapjes hoort, zit er goed naast. Zo maakt bijvoorbeeld de gibbon in de ochtend een geluid dat lijkt op dat van een ambulance. Dan is er nog één of ander insect dat exact hetzelfde klinkt als een bouwvakker met cirkelzaag die lak heeft aan de slaap van omwonenden.

De laatste dag hadden boomratten aan mijn tas gegeten, waardoor een zakje kapot was gegaan. Jammer, maar helaas. Ook Stijn is er niet zonder kleerscheuren vandaan gekomen. Tijdens een potje _voetvolleybal_ (met een gevlochten bal) begaf zijn geliefde broek het precies bij zijn kruis. En met hem moest ik nog over straat. Vet gênant.

Met een Zweed heb ik overigens afgesproken om mijn baard te laten staan de komende maand. Ik voel me hier nog niet helemaal comfortabel bij, maar ergens is het een fijne gedachte dat ik straks ook kan meepraten over baardolie, trimmen en midnight baardsnacks (voor degene die nog niet helemaal bekend zijn met de baardencultuur: achtergebleven voedsel dat men in de baard vindt tijdens een hongerig moment midden in de nacht).

We hebben de slow boat naar Luang Prabang genomen en daar ontmoetten we een Nederlandse medebaarddrager van het type _wauw, zie die baard lopen met die man._ Met hem en twee jongedames uit Nederland hebben we opgetrokken tijdens de tweedaagse reis. Het vrouwelijk deel van het gezelschap vond dat er veel rare vragen werden gesteld. Ik vind deze erg vermakelijk en zij na een onwennig begin volgens mij ook. De laatste tijd heb ik verrassend vaak gehoord dat ik rare gesprekken voer.

Zoals je waarschijnlijk al had verwacht, ontvang ik veel verzoeken van lezers om meer wc-ervaringen te delen. Je vraagt je ongetwijfeld af hoe dat dan werkt in een boomhut. Daar heb je _squat-wc&#8217;s_. Deze techniek is mij nog wat te moeilijk. Ik heb het een kwartier geprobeerd. Ik probeerde te genieten van het uitzicht maar de wespen maakten me nerveus. Vooral was ik bang dat ze een nieuw nestje zouden zien in mijn lichaam. Over de zitpositie was ik niet te spreken. Uiteindelijk heb ik besloten gewoon te gaan zitten. Ik ben hier niet trots op.
