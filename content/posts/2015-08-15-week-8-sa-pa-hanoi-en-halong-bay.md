---
title: Afsluitende onderbroekenlol
author: Bart
type: posts
date: 2015-08-16T00:05:24+00:00
url: /2015/08/16/afsluitende-onderbroekenlol/
image: 2015/08/2015-08-15_10-42-58-e1468248890242.jpg
categories:
  - Thailand, Laos, Cambodja en Vietnam 2015

---
We proberen mensen niet te bevooroordelen op basis van hun afkomst als we ze net ontmoet hebben. Toch vinden we het opvallend dat we beiden geen enkele Brit kennen die, als hij of zij uitgaat, niet volledig _wasted_, _hammered_, _pissed_, _steaming_ of _knackered_ thuiskomt. Zo ook één van onze kamergenoten. Hij trok zijn onderbroek &#8217;s ochtends naar beneden en toonde zijn rechterbil. _Mmm, the fuck did I do last night?_ zei hij, terwijl wij naar zijn gloednieuwe tatoeage keken. Hij had geen spijt, beweerde hij.

De Britten, over wie ik tweemaal eerder schreef, hebben een nieuwe stap in onze vriendschap gezet. Terwijl we gezellig een drankje deden, lieten ze ons een nieuwe categorie vakantiefoto&#8217;s en -filmpjes zien. Volgens hen is het een trend in Engeland om op mooie plekjes blootfoto&#8217;s te nemen en filmpjes te maken waarin iemand plots poedelnaakt voorbij loopt. We aanschouwden naast dergelijke video&#8217;s een demonstratie van hoe ver je kon inzoomen op de penis van één van hen. Ik betwijfel of dit erg populair is in hun cultuur, maar ik heb er goed om kunnen lachen.

De vrouwelijke backpacker is trouwens ook een interessante verschijning. We hebben niet heel vaak gevraagd naar de hoeveelheid onderbroeken die ze met zich meenamen, maar bij één dame weten we dat het er zeventien waren. Wellicht ben ik een ander uiterste, maar tenzij je niet zindelijk bent, lijkt dit aantal me overdreven. Verder nemen ze vaak minstens vier paar schoenen mee en wordt het optuttasje zeker niet vergeten. Wat zullen alle mensen hier wel niet denken als je geen make-up opgedaan hebt? Afgelopen week beklommen we (via een trap) een berg die ongeveer 250 meter hoog was. Zelden ben ik zo bezweet geweest en dit gold ook voor het vrouwelijk gezelschap. Zij werden na een tijdje duidelijk enkel gedreven door groepsdruk en schaamte, omdat een gepensioneerd koppel de route probleemloos aflegde. Toch moet het voor de dames fantastisch zijn geweest om bovenop de berg hun inmiddels uit dreadlocks bestaande haar in een knotje te doen, voorover te leunen van vermoeidheid, vervolgens met kletsnatte handen op doorweekte bovenbenen te steunen en dan het meest motiverende lichtpuntje van de dag in te zien: _Gelukkig zijn mijn nagels nog goed gelakt._ Daarom geniet ik er ook van om aan vrouwelijke reisgenoten, die voorzichtig kleine stapjes nemen naar het leven als backpacker, in de ochtend met een twijfelende blik te vragen of ze wel zeker zijn dat ze zo met mij over straat willen. Dit heeft er wellicht ook tot geleid dat ik aan het eind van de trip wat tips kreeg in het vriendenboekje over hoe ik om moet gaan met vrouwen. Één hiervan was: _When a girl tells you to shut up. PLEASE SHUT UP!_ Het moge duidelijk zijn dat ik veel leer deze weken.

In onze laatste week zijn we naar Sa Pa gereisd per slaapbus. De omgeving daar staat bekend om de idyllische rijstvelden. We hadden er scooters gehuurd. Ik had er één met om en nabij 0.1 pk waardoor ik op een helling van 10% mijn voeten moest gebruiken om boven te komen. Of er traantjes weggepinkt zijn, omdat we onze motoren misten, blijft tussen ons.

Hoe dichter we tegen het eind van de reis kwamen, des te voorzichtiger we werden. Het leek ons bijvoorbeeld vervelend om bij een simpel ritje in Sa Pa een ongeluk te krijgen, terwijl we 2350 km door de rest van Vietnam probleemloos hadden doorstaan. Daarnaast blijft mijn videocamera wat vaker in mijn tas, omdat deze met iedere opname waardevoller wordt. Mijn paspoort en het vriendenboekje hou ik ook dichter bij me dan voorheen.

Het laatste highlight wat we hebben bezocht is Halong Bay. Deze baai is voor sommigen bekend door James Bond. We zaten op een cruise, die meer luxe bood dan we hadden verwacht. Het eten was indrukwekkend goed en daarbuiten waren er vermakelijke activiteiten. Terwijl we aan het kajakken waren, zagen we aapjes. Op dat moment vond ik het nog schattige beestjes, maar toen we de volgende dag op het strand van Monkey Island de wezens weer zagen, heb ik mijn mening bijgesteld. Als je een blikje kocht bij de strandbar en dit op tafel zette, kwam er geheid een aap om dit blikje te confisceren. Verzet was zinloos, want het dreigende geluid wat ze produceren en de angstaanjagende tanden die ze laten zien brengen je kringspier direct tot volledige ontspanning. Aan het eind van de boottocht kregen we een zogenaamde kookcursus in het maken van Vietnamese loempia&#8217;s. Dit kwam neer op enkel het rollen van wat vulling in een van rijst gemaakt blad. Een cursus van niveautje _hoe-smeer-ik-een-boterham_ dus.

Iets wat ik voor de reis anders had ingeschat was het afsluiten van dingen uit Nederland waar je niet meer aan wil denken. Ik denk dat ik dit laatste simpelweg niet kan op zo&#8217;n vakantie. De afgelopen weken heb ik namelijk alleen maar meer tijd gehad om na te denken. Bijvoorbeeld tijdens de urenlange busreizen. Gelukkig was Stijn er dan die met een _het-komt-wel-goed-schatje_ alles weer herstelde.

Het heeft me ontzettend verrast hoeveel mensen mijn reisblog hebben gelezen. Wekelijks lazen binnen één dag zo&#8217;n 70 mensen het bericht dat ik plaatste en uiteindelijk is ieder bericht tussen de 100 en 160 keer gelezen, waarvan ik misschien van 40 lezers weet wie het zijn. Daarnaast kreeg ik zo nu en dan positieve reacties uit onverwachte hoeken waar ik erg vrolijk van werd.

Van vrijwel iedereen die ik hier spreek, hoor ik dat ze er tegenop kijken om terug naar huis te gaan. Ik heb dat gelukkig niet. Ik heb gedaan wat ik wilde doen en heb zin om veel mensen weer te zien. Het avontuur in Zuid-Oost Azië is voor nu voorbij. Maandag landen we op Schiphol om 14:00, vlucht QR 275.

Stijn, nondeju, wat hebben we een onvergetelijke tijd gehad. Ge wit da &#8216;k oe nòg gère zie en dagge bedankt zijt, da witte.
