---
title: Aanvaringen
author: Bart
type: posts
date: 2019-09-20T16:22:02+00:00
url: /2019/09/20/aanvaringen/
image: 2019/09/2019-09-20_11-08-22.jpg
geo_latitude:
  - 9.2344395
geo_longitude:
  - -78.192625
categories:
  - Panama en Colombia 2019

---
Laura heeft maar één modus en die is voorwaarts en berg op. Tijdens het bewandelen van bergachtige gebieden is dit problematisch als je ooit terug wilt komen. Hier heeft ze gelukkig een oplossing voor gevonden: ze loopt chagrijnig en in stilte naar beneden.

Tijdens enkele hikes hadden we wel het transport naar het beginpunt van het pad geregeld, maar de terugweg niet. Lopend zou dit betekenen dat we nog veel verder bergen af zouden moeten gaan, maar dat zag zij (en daardoor ik ook) niet zitten. Ze besloot te liften &#8211; iets wat ik nog nooit gedaan heb. Dit is klaarblijkelijk eenvoudig als je een blond en lekker wijf bent. Van de vier benodigde liften is geen enkele auto voorbij haar opgestoken duim gekomen. Zelfs een golfkarretje stopte en bracht ons verder, terwijl het duidelijk niet gemaakt was voor het gewicht van twee extra passagiers, gezien de spurtende motor bleef uitvallen.

Het ligt ongetwijfeld aan mijn onderontwikkelde sociale vaardigheden dat ik niet wist hoe ik me moest gedragen in de auto bij wildvreemden. Laura nam steeds haar ontspanhouding aan op de achterbank en ik probeerde met een vertaal-app op mijn telefoon met de chauffeur te praten. Tot Laura bij de laatste rit zei: &#8220;Je hoeft niet te praten. Alleen als zij beginnen kun je praten.&#8221; Ik keek verward en zij vervolgde: &#8220;Ik haal vaak zat lifters op, maar vind het irritant als ze dan ook nog gaan praten. Daar heb ik geen zin in.&#8221; Geheel confuus antwoordde ik dat ze de lifters ook níet mee kan nemen, maar begreep dat ze wel een valide punt maakte: het gaat niet om gezelligheid, maar om iemand te helpen.

Het was de laatst levensles die ik van Laura leerde. Onze wegen scheidden en ik ging zeilend richting Colombia. Hiervoor sliep ik nog één nacht in Panama-Stad en ontmoette ik een Poolse vrouw van 60 die me oneindig lange verhalen vertelde die ik oninteressant vond. Het enige wat me is bijgebleven is dat haar man aan het werk was en dat zij de hele wereld afreisde om zijn geld te spenderen. Ze legde uit dat ze ooit op zoek was gegaan naar een miljonair om dit te kunnen doen en sloot af met: &#8220;Als je ervoor gaat, kun je het bereiken!&#8221;

Na de inspirerende woorden van de mevrouw, wendde ik me tot een volgende verschijning in m&#8217;n hostel: een Venezolaanse vrouw van mijn leeftijd in een hangmat. Ze wilde met me praten, maar dit moest geheel via de vertaal-app door mijn gebrekkige Spaans. Doordat ze iedere keer een beetje overeind moest komen uit haar ligplek om de telefoon terug te geven, schoot haar volgespoten voorgevel steeds uit haar loshangende truitje. Deze propte ze ieder kwartier na een kleine schrikreactie weer terug.

Ze vroeg of ik met haar naar een &#8220;sky bar&#8221; wilde in de stad en vertwijfeld ging ik akkoord. Op locatie merkte ik snel dat zij wat andere bedoelingen had dan ik. Ze vroeg of ik getrouwd was, legde daarna uit dat ze zwanger was (later hoorde ik zelfs van haar derde kind) en dat haar man haar verlaten had, waardoor ze in de problemen zat. Ook meldde ze dat ze model was en toonde ze enkele foto&#8217;s. Over niets van haar totale verschijning resteerde daarna nog twijfel. We pakten de taxi terug naar het hostel en mijn enige gedachte was: &#8220;Straks gaat ze tegen mensen liegen dat ik tegen haar wil in iets met haar heb gedaan en hoe red ik me in een Spaanstalig land?&#8221; Gelukkig viel alles mee en was het uiteindelijk een normale gezellige avond. De volgende dag ging ik opgelucht onderweg naar San Blas.

Eerder was al goed merkbaar dat ik met vakantie was in het laagseizoen en ook voor de zeiltocht pakte dat goed uit. In plaats van met twaalf man, waren we maar met z&#8217;n vijven, waardoor ieder een eigen cabine op de boot had. We vertrokken in de nacht en werden &#8217;s ochtends wakker tussen de kleine eilandjes. Stel je voor dat je als klein kind (en in mijn geval nu nog steeds) een eiland tekent: zee, zand, een paar palmbomen en een klein huisje. Zo dus. Opvallend genoeg woonde er vaak nog een handjevol mensen.

Zoals je begrijpt, gebeurt er minder dan weinig op de eilandjes behalve snorkelen en boeken lezen. In de uiterst relaxte tijd had ik maar één moment van spanning: op het &#8220;party eiland&#8221; &#8211; waar wij dus maar met z&#8217;n vijven waren &#8211; ging ik naar het (enige) toilet. Na de lozing ontdekte ik dat de knop om door te trekken er puur voor de sier zat. Ik kon de situatie niet zo achterlaten. Er waren namelijk maar twee hutjes op het eiland en het kon niet lang duren voor ze mij als schuldige zouden aanwijzen. Op onhandige wijze wist ik een willekeurige (gescheurde) bak met water te vullen en kwam ik uiteindelijk bezweet uit het donkere kamertje.

Gezien het er nu toch over gaat: ik vraag mezelf al drie weken af wie het bedenkt om een draaideksel op een klein vuilnisbakje speciaal voor toiletpapier te doen. Dit lijkt me gedoemd te falen.
