---
title: Door de wolken weg van de clouds
author: Bart
type: post
date: 2015-06-22T05:25:12+00:00
url: /2015/06/22/door-de-wolken-weg-van-de-clouds/
image: /2015/05/aaa2.png
categories:
  - Thailand, Laos, Cambodja en Vietnam 2015

---
Binnen een dag vanaf nu ben ik in Bangkok. Voor velen een interessante en onvoorstelbare gedachte: Bart wekenlang met tranentrekkend langzaam tot geen internet. Ik ga deze post-apocalyptische ervaring niet geheel cold turkey beleven, maar zal mijn geestelijke en lichamelijke ontwikkeling delen met eenieder die daar om vraagt. Overigens heeft ook mijn provider in Delft recentelijk bijgedragen aan het verdragen hiervan door mijn internetsnelheid zonder aankondiging met 75% te verlagen. Helaas ben ik er nog niet over uit hoe ik het gemis van mijn elektrische tandenborstel ga verwerken.

Voor vertrek hebben Piet en ik een GoPro HERO 4 Black gewonnen (t.w.v. ongeveer €500) met een sterk verhaal bij een foto die van 2D naar 3D werd geconverteerd door software van _QdepQ_. De camera ga ik uiteraard gebruiken om onder andere mijn verslagen grafisch aan te vullen onder het welbekende mom _pics or it didn&#8217;t happen_.  Ik heb trouwens ook gehoord dat het bedrijf mogelijk een filmpje van de reis wil omzetten naar 3D, zodat we bijvoorbeeld het ziplinen nog beter kunnen herbeleven.

Mijn plan is om komende tijd ongeveer wekelijks een stukje te schrijven met gebruiken die me opvallen (en ook een beetje wat we gedaan hebben), waardoor ik me tot op zekere hoogte als Karl Pilkington voel &#8211; ja, die _&#8216;ead like a fuckin&#8217; orange _van de televisieserie _An Idiot Abroad_. Onlangs op Roland Garros viel het me bijvoorbeeld op dat Fransen ongeacht hun boodschap zonder wc-papier kunnen toiletteren. Voor deze cultuurkennis heb ik helaas enkele boze Franse blikken in mijn richting moeten incasseren, omdat ik zonodig wél naar een wc met papier wilde. Ik kan maar moeilijk een glimlach op mijn gezicht verbergen denkend aan zakenmannen in driedelig maatpak die hun bips niet afvegen.

In ieder geval heb ik deze vakantie dus altijd een wc-rolletje in mijn rugtas zitten. Wat verder nog van vitaal belang is, is een EHBO-set. Deze heeft Stijn mee, dus tot ik hem zie zal ik het moeten doen met de alom bewezen _kusje erop?_-techniek. Hij weet natuurlijk beter dan ik hoe daar te overleven, maar toch werd ik er afgelopen week aan herinnerd dat ik zijn moeder drie maanden geleden heb beloofd hem veilig thuis te brengen. De immens grote druk, die hierdoor op mijn schouders rust, zal mijn vakantiegevoel echter niet drukken.

Voor ik wegging hebben veel vrienden en vriendinnen afscheid genomen met leuke woorden en soms zelfs cadeautjes. Zo heb ik onder andere wat cash voor het culturele hoogstandje genaamd _de pingpongshow_ ontvangen, een bijzonder leuk t-shirt waar ik later nog een foto van zal maken en Gea heeft zelfs superbedachtzaam een _Bart&#8217;s Backpack Box_ samengesteld (zie ook foto&#8217;s). Heel erg bedankt allemaal!

Ik heb er vertrouwen in dat het onvergetelijk gaat worden. Tot over acht weken!
