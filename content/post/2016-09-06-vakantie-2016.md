---
title: Goeie abs
author: Bart
type: post
date: 2016-09-26T06:14:21+00:00
url: /2016/09/26/abs/
image: /2016/08/pexels-photo-92225-e1470480807258.jpeg
categories:
  - Maleisië, Indonesië en Thailand 2016

---
Afgelopen jaar heb ik flink aan mijn abs gewerkt en dat heeft ervoor gezorgd dat ik weer op vakantie kan. Helaas voor de mensen die mijn ontblote oogverblindend witte torso zullen gaan zien, heb ik het hier over een _Anti-lock Brake System_ van een auto. Ditmaal reis ik zonder mijn steun en toeverlaat Stijn. Dat is jammer, maar heeft geen invloed op hoeveel stomme grapjes ik wil gaan maken noch op het aantal mensen dat erom lacht. Dat blijft er namelijk gewoon één: ikzelf. (Haha.)

Na onze vakantie van vorig jaar hebben Stijn en ik meerdere pogingen gewaagd <span style="font-size: 1em; line-height: 1.5;">om pad thai te maken, zoals ze dat in Zuid-Oost Azië doen. Dit is tot nu toe een minder groot succesverhaal dan onze reis was. Onlangs kwam naar voren dat onze </span><em style="font-size: 1em; line-height: 1.5;">bromance</em><span style="font-size: 1em; line-height: 1.5;"> nog niet geheel verdwenen was, toen we een typerende uitspraak op exact hetzelfde moment deden. Stijn is een man met bewonderenswaardige timing, dat heb ik al eerder ondervonden.</span>

  1. Bij de pingpongshow in Bangkok werden we weggestuurd, omdat we toeschouwers in ons vriendenboekje lieten schrijven. Stijn kon het toen niet laten om zachtjes wat schuttingtaal te uiten. Ik denk niet dat hij het helemaal meekreeg, maar hierdoor heb ik enkele schreeuwende schaars geklede dames moeten kalmeren en vervolgens heb ik mijn puppyoogjes getoond aan de schrikbarende bewaking.
  2. Op de enige avond dat ik me niet lekker voelde, lag ik rustig op bed. Stijn was bij een kroegentocht. Hij kwam precies terug op het moment dat ik simultaan kotsend en schijtend in de badkamer over de wc hing.
  3. Zijn beste moment was toen hij een perfect getimede _wingman_-actie uitvoerde, waar wij het nog enkele jaren over zullen hebben.

Ik zal de komende reis helemaal zelf contacten gaan leggen met andere backpackers. Ik heb er ontzettend veel zin in, terwijl gesprekken met backpackers niet per se zijn om je op te verheugen. Het is niet verrassend als je na twee dagen zes déjà vu&#8217;s hebt gehad. _Waar ga je heen?_ _Waar kom je vandaan?_ _Hoe lang ben je al aan het reizen?_ Het is een uitdaging om wat meer in vragen te variëren. Wat ik bijvoorbeeld bijzonder interessant vind is wat iemand op reis anders besluit te doen dan thuis. Er zijn bijvoorbeeld mannen die heel gewaagd hun baard laten staan en vrouwen die hun haar drie weken niet wassen. Dat laatste schijnt goed te zijn, omdat je dat in de toekomst dan minder vaak hoeft te doen. Thuis durven de meeste vrouwen dat niet, omdat ze daar minstens willen uitstralen dat ze een dak boven hun hoofd hebben.

Op 27 september vlieg ik naar Kuala Lumpur. Het plan is om Maleisië en Indonesië te bezoeken. Een pluspunt van deze bestemmingen is dat de mensen die daar wonen nog meer gaten in hun baard hebben dan ik. Fijn voor mijn zelfvertrouwen.

Ik ben er hoe dan ook helemaal klaar voor. Mijn tas is ingepakt, mijn baard getrimd, en mijn enige borsthaar geëpileerd. _Let&#8217;s go._
