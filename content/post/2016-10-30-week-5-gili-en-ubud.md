---
title: Van de wereld
author: Bart
type: post
date: 2016-10-30T23:00:34+00:00
url: /2016/10/31/van-de-wereld/
image: /2016/10/DSC_0534-0101.jpg
categories:
  - Maleisië, Indonesië en Thailand 2016

---
In aanloop naar mijn vakantie heb ik de serie _Break Free_ (BNN) gekeken. Iedere aflevering gaat over één adolescent die zijn horizon wilde verbreden door te reizen en dit met het leven heeft moeten bekopen. De serie is geen aanrader om aan je naasten te laten zien voor je zelf weggaat, maar is zeker interessant. Zo zie je beweegredenen voor dergelijke trips en hoe mensen veranderen. Uiteindelijk is de conclusie van iedere aflevering dat die persoon is gestorven op zijn of haar hoogtepunt. Het nummer dat wordt gebruikt in de intro van het programma hoor ik onderweg regelmatig en herinnert me eraan dat ik een sterke voorkeur heb om heelhuids thuis te komen.

Anderhalve week geleden bereikte ik een hoogtepunt door de Rinjani te beklimmen. Afgelopen week heb ik op de Gili-eilanden juist dieptepunten opgezocht: op 18 meter onder de zeespiegel welteverstaan. Een jaar geleden haalde ik in het kleurrijke Nederland mijn brevet om te duiken en daar heb ik eindelijk gebruik van gemaakt. Het was alsof ik in een oneindig aquarium zwom.

In de relatief korte tijd dat ik weg ben, heb ik ook gemerkt hoe redenen om rond te reizen verschillen. Zo ontmoette ik een man van begin dertig die drie jaar onderweg was. Om wel het gevoel te hebben dat hij ergens aan werkte in zijn leven, was hij zich gaan verdiepen in fotografie. Tijdens zijn uitleg bleek dat hij zich had ontwikkeld tot een ware Instagram-wetenschapper. Aandachtig heb ik geluisterd naar hoeveel tijd hij stak in het verkrijgen van nieuwe volgers om zijn foto&#8217;s populair te maken. Ik was met name geïntrigeerd, omdat ik nog nooit een dertigplusser had gesproken die zich zo bezighield met zijn aantal volgers op de social media-website. Ieder z&#8217;n ding.

Het cliché dat je jezelf beter leert kennen is, zoals eerder genoemd, tot op zekere hoogte waar. Ik heb mezelf deze weken zeker beter leren kennen. Meer specifiek nog: ik heb mijn naam beter leren kennen. Tijdens mijn vakantie vorig jaar had ik er helaas niet bij stilgestaan dat mijn naam &#8220;baard&#8221; betekent in het Duits. Dat zou mij wellicht nog trotser op de sprieten op mijn gezicht hebben gemaakt. Verder merk ik dit jaar wederom hoe niet-internationaal mijn naam is, terwijl ik juist dacht dat hij mede door Bart Simpson voor iedereen herkenbaar zou zijn. Meestal als ik mijn naam zeg, vraagt men of het Borat of Borrit is. Het belangrijkste wat ik geleerd heb is hoe mijn naam in het Mandarijn wordt geschreven. Toen ik vroeg waarom het eerste symbool zo lelijk was, werd mij verteld dat het ook wel werd gebruikt om het woord &#8220;penis&#8221; te beschrijven. Zo zie je maar hoe makkelijk je horizon verbreed wordt.

Om tot nieuwe inzichten te komen, is het belangrijk om nieuwe ervaringen op te doen. Ik heb me zodoende laten overhalen om een meditatiecursus te doen in Ubud, Bali. Van een behoorlijk sceptisch en nuchter Engels meisje hoorde ik dat het bijzonder was en behoorlijk heftig kon zijn.

Ongeveer 45 minuten lang heb ik hand in hand met gesloten ogen ademhalingsoefeningen gedaan, luisterend naar een geluidsopname. Bij iedere _one_ hoorde diep inhaleren, bij _two_ moest er met kracht worden uitgeblazen. Dit proces herhaalde zich eens per seconde. Voor de zekerheid snoot iedereen zijn neus van tevoren, zodat er geen snotraketjes in de zaal werden geschoten. Daarnaast moest je je concentreren op een deel van je lichaam. Dat begon met je perineum (ja, echt waar, dat stukje tussen je genitaliën en je anus). Niet bepaald een deel van mijn lichaam waar ik normaal gesproken minutenlang intensief aan denk. Gevoelsmatig heeft het er wel voor gezorgd dat ik nu beter mee kan praten met bevallende vrouwen.

Na verloop van tijd voelde ik mijn buurvrouw hard in mijn hand knijpen en twee plaatsen verderop leek een vrouw een orgasme te ondergaan. Kort daarna begon een andere vrouw hard te snikken. Hierdoor hoor je niet afgeleid te raken, maar ik begon me toen wel af te vragen of we wel dezelfde cursus aan het doen waren en of we iets hadden moeten innemen van tevoren. Ik probeerde aan tranentrekkende en enerverende gebeurtenissen te denken, maar ik bleef geheel emotieloos en mijn broek bleef ook droog.

Nadien werd aan mijn groep gevraagd om ervaringen te delen. Hieruit bleek te meer dat de meerderheid gedurende de cursus in een andere wereld leefde dan ik. De vrouw naast me fluisterde de vraag of ik de energie ook door me voelde stromen. Ik wilde haar zeker niet belachelijk maken en kon niets anders reageren dan: _Well, I did feel you firmly squeezing my hand&#8230;_

Met een andere reizigster merkte ik dat ik wel een speciale ervaring kon delen. Enkele keren in mijn leven heb ik geprobeerd om meer fruit te eten. Een paar keer at ik toen drie bananen op één dag. Deze beslissing zorgde ervoor dat al het eten wat ik in de twee weken erna consumeerde naar banaan smaakte, ook als ik mijn aandoening even vergeten was. Terwijl ik dit vertelde, barstte mijn nieuwe vriendinnetje in lachen uit. Zij had hetzelfde gehad, nadat ze tijdens een vakantie een bezoek had gebracht aan een patéfabriek. Al het eten wat ze daarna gedurende die vakantie at, smaakte naar paté.
