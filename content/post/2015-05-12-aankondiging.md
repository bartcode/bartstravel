---
title: Zes witte weken
author: Bart
type: post
date: 2015-05-11T09:28:34+00:00
url: /2015/05/11/zes-witte-weken/
image: /2015/05/2533_Studentenhuisvesting_Delft_05.jpg
categories:
  - Thailand, Laos, Cambodja en Vietnam 2015
---
Op dit moment ben ik er nog niet helemaal uit wat ik hier ga schrijven, maar er staat in ieder geval een fancy website. In dit bericht probeer ik alvast wat te schrijven om te ontdekken of ik überhaupt enige schrijfvaardigheid heb en of de pagina er goed uitziet.

Stijn is inmiddels twee maanden alleen aan het reizen. We hebben in de tussentijd wat mailcontact gehad en heb er daardoor nog meer zin in gekregen. Heb van hem ook geen verhalen gehoord over enge dieren, nare ontmoetingen of ongelofelijke hoeveelheden vloeibare ontlasting. Dit doet hij wellicht expres, maar betwijfel of het me zou tegenhouden.

Afgelopen maand heb ik de laatste vaccinaties genomen en ook besloten om mezelf toch nog te laten vaccineren tegen rabiës. Lastige beslissing, vooral omdat ik om me heen vooral te horen kreeg dat het zowel weinig toevoegde als dat het risico bijzonder klein was.

Op het moment hou ik me bezig met mijn laatste opdracht(en) voor mijn werk en ben ik me langzamerhand aan het afvragen wat ik dertieneneenhalf uur ga doen in het vliegtuig.  Waarschijnlijk mijn _Lonely Planet_ bestuderen en _Freakonomics_ lezen (wat een fijne verjaardagscadeautjes waren dit). En anders kan ik altijd nog gaan nadenken over wat ik ga doen tijdens de terugvlucht van maar liefst zesentwintig uur.

De komende zes weken zit ik in ieder geval nog comfortabel in mijn witte flatje (aha, vandaar dus de titel van dit bericht!), met warm water, internet, een comfortabele wc-bril en de tennisbanen aan huis. Voor enkelen in mijn omgeving, die het liefst hebben dat de komende zes weken dagen hebben van 240 uur, een bijzonder geruststellende gedachte.
