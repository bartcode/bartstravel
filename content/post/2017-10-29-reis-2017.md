---
title: De haan
author: Bart
type: post
date: 2017-10-30T06:00:34+00:00
url: /2017/10/30/de-haan/
image: /2017/10/guatemala_tikal.jpg
categories:
  - Guatemala en Belize 2017

---
_You&#8217;re such a cock!_ heb ik meer dan eens gehoord en dat is me niet alleen opgevallen omdat het is <a href="https://www.youtube.com/watch?v=kwKHDf30A0w" target="_blank" rel="noopener">vastgelegd</a> (zie einde video). Zoals het een echte _Data Scientist_ betaamt, heb ik mede hierdoor een patroon herkend: ik vind het vermakelijk om mensen te choqueren. Met name mijn moeder, uiteraard. Ik begon hier onbewust mee toen ik nog zeer klein was. Bijvoorbeeld toen ik met haar een naaktstrand passeerde en opmerkte: _Mama, altijd als we hier komen, doet mijn piemeltje zo raar._ Inmiddels weet ik dergelijke opmerkingen voor me te houden en draag ik mijn rugzak achterstevoren zodra dit me overkomt, waardoor niemand weet wat er speelt. Enkele jaren later schepte een vriendje op dat hij wist wat een vibrator was. Om te kijken of het apart was dat ik dit zou weten, vroeg ik aan mijn moeder alsnog wat het was.

We leven in andere tijden en ik heb me verder ontwikkeld. Afgelopen jaar heb ik gemerkt dat ik gelukkig nog lang niet uitgeleerd ben. Ná mijn eerste werkdag ontdekte ik bijvoorbeeld wat het correcte antwoord is als iemand _Welkom_ zegt. Blijkbaar is dat niet een ongemakkelijke houding aannemen en zeggen: _Eh, ja&#8230; Hoi!_ Verder leerde ik reeds in een documentaire over internethuisdieren _(ja, die bestaat)_ dat 15% van al het internetverkeer over katten gaat. En tot slot stak ik tijdens _Tussen Kunst & Kitch_ op dat een kunstobject dat niets waard is, van _decoratieve waarde_ is. Het lijken details, maar als je al dit soort kennis bij elkaar optelt, word je ooit volwassen.

Met alle kennis die ik afgelopen jaar heb opgedaan, ben ik meer dan klaar om zaterdag 4 november naar Guatemala te gaan voor drie weken. Mijn gehele Spaanse vocabulaire heb ik gevormd door megahits van Jody Bernal en George Baker, dus qua communicatie gaat het daar helemaal goedkomen. Het is een fijne en vreemde gedachte om weer uit te kijken naar een reisje waarin je doorgaans weinig hygiëne kent en frequent ondergekwijld door jezelf &#8211; bijwijlen met odol &#8211; ontwaakt in bussen en vliegtuigen.
