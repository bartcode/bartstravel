---
title: Borst vooruit
author: Bart
type: post
date: 2016-11-20T21:09:41+00:00
url: /2016/11/20/borst-vooruit/
image: /2016/11/DSC_0701-0101.jpg
categories:
  - Maleisië, Indonesië en Thailand 2016

---
De freeboobfrequentie van vrouwen op reis is een stuk hoger dan wanneer ze thuis zijn. De meerderheid van hen maakt je daar niet per se vrolijk mee. De enkeling die dat wel doet, kan echter je hele dag maken. Zo reed ik deze week scooter met een freeboobster achterop. Bij elke deceleratie kreeg ik twee kussens tegen me aangedrukt en gingen mijn mondhoeken als reflex lichtelijk omhoog. Het was supertoevallig dat er buitengewoon vaak geremd moest worden die dag. Denk ik.

Sommigen zouden zeggen dat ik een dergelijke anekdote voor mezelf zou kunnen houden. Ik geef toe dat er dingen zijn die je beter niet kunt vertellen tegen het thuisfront tijdens je vakantie, zoals de ongelofelijke hoeveelheid scooterongelukken in de landen die ik bezocht heb.

Een ander voorbeeld tijdens mijn reis was de rol van de maffia op Lombok. Ik hoorde daar van een man over een Nederlandse vrouw met wie hij een dagje op stap was. Zij woonde een paar maanden op het eiland en had tijdens het dagje uit per ongeluk een zeer licht scooterongeluk gehad met een oudere dame. Deze had ze toen naar het ziekenhuis gebracht en ze had de rekening hiervoor betaald. De maffia had hier ook over gehoord en wilde daar extra geld voor zien. De Nederlandse werd zodoende drie dagen vastgehouden in haar hostel door mannen met shotguns. De politie inschakelen hielp niet, want die speelden het spel mee. Uiteindelijk adviseerde de Nederlandse ambassade haar het eiland te verlaten. Ze heeft in opperste discretie &#8217;s nachts een vlucht kunnen halen hopend dat haar taxichauffeur haar niet zou verklikken.

Verhalen over anderen zijn er vrijwel altijd legio. Ik heb zelf wederom niets ernstigs meegemaakt, maar heb voor de mensen die zich zorgen maken over mij toch verzwegen dat er op mijn elleboog ineens een grote bult zat. Het deed pijn om mijn arm te bewegen. In het ergste geval zou dit een infectie zijn, las ik. Ik ben eigenwijs niet naar de dokter gegaan in de veronderstelling dat het allemaal wel goed zou komen.

Die gedachte redt je helaas niet altijd. In een winkelcentrum in Bangkok kwam een zeer wanhopige man naar me toe. Hij was bezweet en begon een verhaal over dat hij bestolen was en geld nodig had voor zijn vlucht. Dit lijkt een hele makkelijke oplichting, maar ik heb werkelijk nooit iemand zo wanhopig en verdrietig zien kijken. Na veel controlevragen en moeilijk doen van mijn kant, heb ik hem schandalig veel geld geleend. Er zijn wat extreme toevalligheden die me deze leap of faith hebben laten nemen. Een uur later besefte ik dat alles nep was. Ik ben het kwijt en heb mijn verlies inmiddels geaccepteerd. _Als iets over vijf jaar niet meer uitmaakt, heeft het ook geen zin om daar nu meer dan vijf minuten mee te zitten._ (Toegegeven, ik deed er iets langer over, maar de gedachte dat ik er niets meer aan kon veranderen overheerste.)

Jacques, over wie ik vorige week schreef, was wèl zonder twijfel goudeerlijk en van hem wil ik nog één opmerkelijke uitspraak benoemen, omdat ik hiervan nu de validiteit heb gecontroleerd. Hij vond het eten van de 7-eleven namelijk erg goed en veilig. De 7-eleven is een magnetronsupermarkt: personeel warmt hier voorverpakte maaltijden voor je op. Iedere backpacker die je spreekt heeft niets anders dan lof voor deze keten. Het is een stukje hemel op Aarde. Je hebt niet geleefd voordat je de 7-eleven hebt meegemaakt.

Vanaf Bali ben ik afgelopen week in één 24-urige reis naar Pai (Noord-Thailand) gegaan middels een taxi, vliegtuig, lokale bus, nachtbus, shuttle bus en een paar kilometer lopen. Onderweg heb ik mijn avondeten in de 7-eleven gekocht en gemerkt dat de backpackhipsters van overdrijven weten. Het eten is in werkelijkheid niet anders dan een magnetronmaaltijd zoals je die in Nederland kent, alleen zijn de porties voor kabouters gemaakt. Ik heb mijn eerste maaltijd er helaas aan de andere kant uitgesproeid, maar toch zal ik het bedrijf voorlopig het voordeel van de twijfel geven.

Gelukkig kon ik na deze vermoeiende reis uitrusten in het idyllische Pai. Terwijl ik slaperig langs de vijver van mijn hostel liep, stapte ik twintig centimeter naast een slang. We schrokken er beiden van, maar gelukkig was het de slang die in het water sprong als reactie.

Na mijn traumatische ervaring met de slang ben ik een vrouw gaan wassen met een grotere slurf dan ik: een welbekend fenomeen in Thailand. Op Facebook zie ik zo nu en dan foto&#8217;s voorbijkomen van vrienden die heel gezellig met olifanten staan. Zo&#8217;n foto heb ik nu ook, maar ik geef in alle eerlijkheid toe dat het mij vooral stress opleverde. Ik voelde me erg klein en machteloos.

Doordat ik zo&#8217;n bangepoeperd was in het begin van deze dag, besloot ik later mijn grenzen te verleggen. Een kamergenoot raadde me een Thaise curry aan en zei dat hij &#8216;mild&#8217; was. Het maal brandde al in mijn ogen toen ik ernaar keek, maar toch heb ik hem netjes weggewerkt en vond ik hem &#8211; ondanks periodes van hyperventileren &#8211; smakelijk. Gevolg van mijn heldhaftigheid was dat ik de volgende ochtend al om 6 uur met een _ring of fire_ op de wc zat om het diner naar buiten te spuiten. Dit heeft mijn reputatie niet geschaad, want niemand weet dit.

Om te zorgen dat ik iets beter weet wat ik eet, heb ik daarom daarna een kookcursus gevolgd in Chiang Mai. Een ander argument hiervoor was dat ik dan eindelijk zou leren om pad thai te maken, wat ik maandenlang met Stijn heb geprobeerd te doen. Samen met voornamelijk dames heb ik lekker staan kokkerellen in een gebouwtje aan een tuin waarin alle ingrediënten werden verbouwd. Tot mijn verbazing heb ik een heerlijk resultaat geboekt en heb ik het eerste kookverzoek al ontvangen.

Bangkok was mijn laatste bestemming deze vakantie, omdat mijn vlucht vanaf hier vertrok. Het is de wereldwijde hoofdstad van Rare Shit. Vorig jaar beschreef ik al hoe zelfs een pijpbeurt door een aap tot de mogelijkheden behoorde hier. Dit weekend was gelukkig iets minder choquerend. Ik maakte aan het begin van de avond een wandeling door de stad en zag een markt die langzaamaan werd gesloten, maar liep er nog even door. Vervolgens nam ik één zijstraat en zat ik plots in een centrum van seks: ladyboys ten overvloede, paaldansgelegenheden in iedere bar en gepensioneerde mannen die de serveersters een stuk amicaler behandelden dan passend. Veel Bangkokiaanser wordt het niet.

Het is wellicht niets bijzonders om in zo&#8217;n buurt terecht te komen en veel aanbiedingen te krijgen van (potentiële) vrouwen om &#8220;gemasseerd&#8221; te worden. Toch had ik het enorm naar mijn zin. Ik had een grote lach op mijn gezicht, omdat ik wist hoe ik erbij liep in deze straten: als een klein kind, in een korte broek en tshirt, genietend van een zakje chips en een flesje melk. Wat wil een mens nog meer?
