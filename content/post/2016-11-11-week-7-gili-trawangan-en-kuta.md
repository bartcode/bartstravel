---
title: Details
author: Bart
type: post
date: 2016-11-13T23:01:00+00:00
url: /2016/11/14/details/
image: /2016/11/GOPR2336_1478489304967_high-01-0101.jpg
categories:
  - Maleisië, Indonesië en Thailand 2016

---
Geïnspireerd door mijn bericht van vorige week heb ik besloten om te werken aan mijn veiligheid. De tegeltjeswijsheid _The more you weigh, the harder you are to kidnap_ was hierin mijn grootste drijfveer. Daarom heb ik burgers besteld die te chic zijn tijdens normaal backpacken en van het kaliber waren dat ik bijna tranen moest wegpinken, omdat het zo zonde was de vlezige meesterwerken te ontdoen van hun originele uiterlijk.

Iemand die minder makkelijk met eten omging is een Australische 44-jarige man die ik heb ontmoet. Hij had al 25 jaar reiservaring, sprak Thais en Spaans en had in verschillende landen gewoond. Zijn naam mocht ik niet noemen en daarom refereer ik naar hem met Jacques in plaats van Jason. De aard van deze anonimisering was me geheel onduidelijk, maar mogelijk wilde hij dit omdat hij een uitgesproken en controversiële mening had over alles.

Jacques had het bijvoorbeeld niet op Zuid-Amerikanen, omdat zelfs vrienden elkaar daar zouden bestelen. Je huis was ook niet veilig, want als je dat onbeheerd achterliet, kwam je terug naar een woning waar zelfs het toilet weg was. Om dit verhaal compleet te maken, voegde hij toe: _They&#8217;ll scrape the paint off your walls and paint their own house with it._ Verder<span style="font-size: 1em;"> was hij een openlijk Trump-supporter en had hij daar verbazingwekkend doordachte argumenten voor waar je het mee eens kon zijn of niet.</span>

Een belangrijke conclusie uit één van onze vele discussies is dat ik nog te jong zou zijn. Hij gaf aan dat hij op mijn leeftijd net zo optimistisch was als ik. De welbekende Nederlandse filosoof Theo Maassen beschreef dit eens kort en krachtig met de woorden: _Een optimist is een slecht-geïnformeerde pessimist._ Ik zal het gaan merken in de komende twintig jaar.

Ik noemde de Australiër omdat hij zeer kieskeurig was qua eten. Als zijn voedsel enigszins lauw was, at hij het niet. Door zijn uiteenzetting kan ik nu minstens drie A4&#8217;tjes schrijven over waarom een maal mogelijk de onjuiste temperatuur zou hebben en wat de potentiële gevolgen daarvan zijn. Dat ga ik niet doen. Bierpong speelde hij ook niet, want misschien had iemand van tevoren gemasturbeerd, niet zijn handen gewassen en daarna het pingpongballetje aangeraakt. Het aantal doemscenario&#8217;s was oneindig.

Ondanks onze verschillende blikken op vrijwel alles, konden we het goed met elkaar vinden. Jacques sloeg echter een deuk in onze relatie toen we een avond wat gingen eten. Ik had een overheerlijke pizza besteld. Jacques wilde natuurlijk zeker weten dat de pizza dusdanig goed zou was dat zelfs iemand zonder immuunsysteem er geen problemen door zou krijgen. Anders zou hij een &#8220;veiliger&#8221; gerecht nemen, zei hij. Hij stelde voor dat hij een punt van mijn pizza zou eten en daarna zou beslissen. Ik zou dan wat van zijn gerecht krijgen. Hij pakte precies de punt met de grootste hoeveelheid topping en besteedde de volgende minuten om uit te leggen hoe goed de pizza was en waarom hij veilig was om te eten. De grapjas gaf daarna aan dat hij aan de lijn was en toch maar niets zou eten die avond. Hij bood me 50 eurocent ter compensatie. Nee, dank je. Dit klinkt wellicht als een vijandige situatie. Dit was echter niet zo. Mijn verdriet overheerste.

De afgelopen week was van tevoren geheel oningevuld. Voor mijn gevoel had ik genoeg van Bali gezien en zodoende besloot ik op de valreep met de boot voor een tweede maal naar Gili Trawangan te gaan.

Op mijn boot zat een groepje Australiërs dat zichzelf heel wat vond en bij de eerste stop in het water sprong. Toen er door het personeel aanstalten werden gemaakt om naar de volgende bestemming te varen, kreeg één van de Australiërs te horen dat hij geen eten mee mocht nemen op de boot, terwijl hij net 25 satéstokjes voor zichzelf had gekocht in de haven en deze stoer stond te eten. Tenminste, hij dacht cool te zijn, maar hij had niet door dat hij de bijbehorende saus over zichzelf aan het gieten was. Dit voorval toverde een kleine glimlach op mijn gezicht, genietend van de kleine dingen in het leven.

Een ander moment wat wellicht alleen ikzelf kan waarderen vond plaats tijdens het bestellen van het ticket voor diezelfde boot. Op dit kaartje staat ook in welk hostel je op welke datum zal arriveren en wanneer je daar weer weggaat. Ik vulde &#8220;4-11&#8221; in bij de incheckdatum en pauzeerde, omdat ik nadacht over wanneer ik zou uitchecken. De receptioniste merkte dat ik wat hulp kon gebruiken en vulde me aan: &#8220;2016.&#8221; Een stukje informatie waar ik nog net wel van op de hoogte was.

Ditmaal verbleef ik voor meer dan één dag op het eiland. Een vriendin, Rhian, die ik in Ubud had ontmoet, spendeerde haar laatste dagen in Indonesië ook daar en wilde er haar verjaardag vieren. Ik had een schattig schildpadje met een achterliggende gedachte cadeau gegeven. Deze werd omgedoopt tot _Bartle_. Daarna trakteerde ze me op exclusieve witte wijn en aten we een uiterst smakelijk diner in een luxueus restaurant.

Ik had een hostel geboekt met kamers van boven mijn standaarden. Mijn waardering voor het verblijf nam mogelijk ook toe doordat ik bij mijn eerste bezoek aan de badkamer onverwacht mijn ogen richtte op één blote borst van een dame. Één deur in de gedeelde badkamer sloot de doucheruimte namelijk niet af tot aan de muur en dit zorgde voor een ideale gluurgelegenheid. Toen ik dit wist, heb ik vanzelfsprekend braaf niet meer gekeken. Rhian was minder positief over het mankement, want zij had twee keer oog in oog gestaan met iemand die aan het poepen was.

Als je op een eiland zit en vrijwel alleen je pigment probeert te stimuleren, gebeurt er minder wat noemenswaardig is, zou je zeggen. Ik denk dat ikzelf weer meer de details ben gaan waarderen. Ik moest ergens naar de wc en merkte dat ik een schoonmaker voor was. Hij wilde hem reinigen, maar moest wachten op mij. Ik zag hem ijsberen voor de semitransparante toiletdeur. Ik was klaar binnen een minuut of twee, maar zag dat een deel van mijn uitwerpselen niet doorgespoeld was. Als gevolg hiervan heb ik drie minuten naar mijn eigen langzaam wegzakkende drol gestaard tot het reservoir voldoende gevuld was. Er zijn activiteiten die ik met meer plezier heb beoefend deze vakantie.

P.S. Ik zou deze week gaan lezen. Ik heb inderdaad 30 pagina&#8217;s gelezen. Het boek is nog niet uit.
