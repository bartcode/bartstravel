---
title: Het einde van de weg
author: Bart
type: post
date: 2015-08-10T00:33:01+00:00
url: /2015/08/10/het-einde-van-de-weg/
image: /2015/08/2015-08-09_05-29-2701-e1468248924462.jpg
categories:
  - Thailand, Laos, Cambodja en Vietnam 2015

---
Het gebaar om iemand te verwelkomen is in Vietnam blijkbaar exact hetzelfde als hoe je in Nederland aangeeft dat iemand weg moet gaan. Ik ging naar een kapster met wie ik eerder die dag een prijs had afgesproken. Toen ik er aankwam, was ze met iemand anders bezig en maakte ze een wegwuivende handbeweging. Ik wees vragend naar mezelf en vervolgens naar buiten (_Moet ik verder lopen?_). Ze knikte en versnelde haar beweging, waardoor ik verward en teleurgesteld verder liep. Ze kwam achter me aan om de miscommunicatie te herstellen en niet veel later zat ik met een schort om op een stoel. Ik heb niet eerder zo zenuwachtig bij een kapper gezeten, maar was best tevreden met het resultaat. Nadien veegde ze mijn angstzweet met een handdoek af. De schade bij de kapper heb ik kunnen minimaliseren doordat mijn telefoon sinds deze week offline zinnen kan vertalen. Ik heb verder nog één zin in mijn favorieten staan welke van levensbelang is: _Không có rau mùi_. Dit betekent: _Geen koriander_. Overigens ben je er met een vertaal-app nog niet, want in de situaties dat je het echt nodig hebt, is de enige persoon die je tegenkomt hoogstwaarschijnlijk een analfabeet en ben je dus aangewezen op je non-verbale acteervermogen.

We hebben onze tijd in Hue doorgebracht met de groep Britten waarmee we de Hai Van Pass hebben getrotseerd. Één van hen was na het uitgaan beroofd door een taxichauffeur. Zijn vrienden hebben hem vanaf toen vooral belachelijk gemaakt hierover. Hij had namelijk veel gedronken en had het de dief wel erg makkelijk gemaakt door zijn portemonnee onder zijn neus open te trekken in slow motion. Het is me opgevallen dat ik behoorlijk wat &#8216;enge&#8217; verhalen heb gehoord, maar zelf niets heb meegemaakt. Het gaat dan niet alleen om bedreigd worden door locals, maar ook om vallen van de motor. Het scheelt wellicht dat we bijvoorbeeld geen alcohol dronken voor we op de motor gingen en niet helemaal van de kaart waren na het uitgaan. Op een avond bobte ik en dat leidde ertoe dat ik werd uitgelachen door nota bene degene die ik thuis zou brengen &#8211; _Iedereen drinkt en rijdt!_ Een vreemd cultuurtje.

Na Hue hebben we enkele dagen in Phong Nha gespendeerd in een mooi hotel met zwembad aan een meer. Één van de meest indrukwekkende plaatsen tot nu toe. Hiervandaan hebben we 380 km gereden naar Ninh Binh (90 km ten zuiden van Hanoi, onze eindbestemming). In deze stad heb ik mijn allerbelangrijkste missie gefaald. Ik zou Stijn namelijk veilig houden. Ik wilde graag naar het natuurpark Tam Cốc-Bích Động, maar Stijn zag er flink tegenop. Met enkele sterke argumenten heb ik hem kunnen overtuigen mee te gaan. Het was een mooi park en we besloten een avontuurlijke route te nemen. In takken die over een pad groeiden, ontdekte ik een wespennest, maar wel net nadat Stijn zich erdoorheen had gedrongen. We besloten niet verder te gaan, omdat het pad verderop erg begroeid was. Stijn moest terug en werd ineens aangevallen door felgekleurde wespen toen hij een foto van het nest probeerde te maken. De steken waren ongevaarlijk, maar we vonden later dat hij wereldwijd wel op nummer drie stond van de pijnlijkste wespensteken. We kregen door dit voorval een exclusieve boottocht van een Vietnamees over een prachtig meer, zodat we het park snel konden verlaten. In de avond hebben we frietjes gegeten als troost. Een paar dagen heeft Stijn met een Quasimodo-oog rondgelopen (<a href="https://youtu.be/Z3G9rGD8eic" target="_blank">kort filmpje</a>).

Gelukkig was de blessure geen doorn in het oog voor de rit naar Hanoi. Ik heb inwendig gegild van blijheid toen we er aankwamen, omdat we 2326 km heelhuids hebben overbrugd. Mijn scooter heb ik meteen verkocht met veel verlies. Een deel van de schade werd diezelfde avond nog goedgemaakt. We bezochten namelijk een bar die die dag werd geopend. Ter promotie schonken ze onbeperkt gratis bier. Verbouwereerd hebben we van deze mogelijkheid genoten. Ongeacht deze meevaller, genieten we sowieso erg van de sfeer in het knusse Hanoi.

Wellicht heb je ooit gehoord van de backpackerssekscultuur. Ik kan niet ontkennen dat ik een beetje in mijn handen wreef toen ik dit begrip voor het eerst hoorde. Inmiddels heb ik dit fenomeen zeven weken onderzocht en heb ik statistisch onderbouwde conclusies kunnen trekken. De belangrijkste is dat mijn minimale vrouwversiervermogen ook in Azië zeer gering blijft; een veel ongunstigere wisselkoers dan die van de valuta. Wellicht brengt de semibaard die ik inmiddels heb weten te groeien daar in de toekomst verandering in. De receptioniste van ons hostel in Hanoi denkt in ieder geval van wel, want zij merkte op: _I think many women want to sleep with you_. Dit zei ze, nadat ze teleurgesteld was dat ik met een man een tweepersoonsbed zou delen die avond.

Het meest opvallende wat ik schreef in de bovenstaande alinea is natuurlijk dat de baard er nog zit. Op 1 augustus mocht hij eraf, omdat de weddenschap toen afliep. In de tussentijd zijn we er echter gewend aan geraakt en hebben we voldoende medereizigers geënquêteerd om te besluiten ons wollige gezicht voorlopig te houden. Ik vrees wel dat ik vrij gevoelig zal zijn voor baardcommentaar, omdat we close zijn geworden de afgelopen weken.

Ondanks dat ik zin heb om weer in Nederland te zijn, vind ik het prettig om te merken dat we ook aan het eind nog energie en reislust hebben. We zijn niet te lui om uitstapjes te maken en ik had zelfs een mop bedacht. Stijn heeft ook weer een _Bart!_-momentje gehad toen een meisje ontdekte dat ze in onze slaapzaal omringd was door enkel mannen die nacht en ik haar de positieve kant vertelde: _At least you can fart freely now_. Zoals gewoonlijk vond ik dit zelf het grappigst.
