---
title: Thais tafeltennis en bum guns
author: Bart
type: post
date: 2015-06-25T11:19:56+00:00
url: /2015/06/25/thais-tafeltennis-en-bum-guns/
image: /2015/06/GOPR0027_1435147996050_high-e1468249011416.jpg
categories:
  - Thailand, Laos, Cambodja en Vietnam 2015

---
De reis is voorspoedig verlopen. In het vliegtuig werd door een meisje al voor het taxiën met vol enthousiasme _We zijn er bijna_ gezongen. Inmiddels weet ze dat dit niet zo was. Dertien uur later landde ik op Bangkok.

Traantjes zijn me nog net bespaard gebleven, toen ik Stijn in vol backpackersornaat zag. We zijn de vakantie rustig begonnen. Hoewel ik moet toegeven dat ik een enkele keer mijn handjes heb moeten wapperen tegen de zweettemperatuur van 36 graden Celcius, is dit zomerse gevoel me kort ontnomen in een warenhuis. Hier hadden ze sinds december geen afscheid kunnen nemen van _Wham!_&#8216;s _Last Christmas_.

In de avond hebben we een wandeling gecombineerd met grondig marktonderzoek en daarmee een pingpongshow uitgekozen. We hadden ook voor de monkey blowjob kunnen gaan, maar deze hebben we links laten liggen. In Thailand wordt zo&#8217;n potje pingpong blijkbaar heel anders gespeeld. De spelers kijken tijdens de act overigens wel nog steeds voornamelijk nors. Vooral toen ze hadden ontdekt dat Stijn en ik aan een aantal andere kijkers hadden gevraagd of ze in ons vriendenboekje wilden schrijven. Één van onze vriendjes had het woord &#8216;pingpongshow&#8217; geschreven en dat werd niet getolereerd door de speelsters. Met geweld werden de blaadjes uit het boekje gescheurd en waren we onze eerste vier fans al kwijt. Ietwat teleurgesteld gingen we terug naar Khao San Road, waar we gelukkig nog drie van hen tegenkwamen.

We hebben de eerste nacht doorgebracht als zogenaamde _flashpackers_: in een hotel met zwembad. De volgende dag hebben we The Grand Palace en Wat Pho bezocht. We lezen ook netjes de informatieboekjes, zodat we een benul hebben van wat we zien. Ik vraag me nog wel een beetje af waarom in sommige gebouwen, die vroeger naar mijn idee ook echt werden gebruikt, geen ramen zaten. We hebben kort gefantaseerd over waarvoor je een donkere kamer kon gebruiken en vervolgden spoedig onze leerzame excursie.

In een eerder bericht heb ik aangegeven dat ik altijd een wc-rolletje in mijn tas zou hebben. Dit heb ik inderdaad. In een restaurant werd ik echter overrompeld doordat er een wc zonder papier, maar wel met bum gun, was. Zo&#8217;n apparaat staat bij sommigen beter bekend als bidetspray. Ik heb me op dat moment volledig overgegeven aan de cultuur. De ogenschijnlijke zwanus nadien heeft naar mijn weten niet tot reacties van buitenaf geleid. Volgende keer dat ik een Thai met een natte bilspleet op zijn broek zie, begrijp ik dat hij gewoon de bum gun heeft gebruikt. Later heb ik gevonden op internet dat dit probleem verholpen kan worden door gebukt voor de handdroger te gaan staan, maar deze was bij mij afwezig.

In Chiang Mai hebben we onder andere een technical college bezocht en raakten we aan de praat met een docente Engels. Tijdens dit gesprek zat ik met klotsende oksels, omdat in de kantine daar niemand Engels sprak en ik volgens de docente een _spicy meal_ had uitgekozen.

Morgenvroeg gaan we naar de Gibbon Experience in Laos en kunnen we voor alles wat meer de tijd nemen. We leven hier nu vooral naartoe, maar het is fijner om je helemaal ongebonden te voelen.
