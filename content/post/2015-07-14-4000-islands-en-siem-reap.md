---
title: Verkoelende en vochtige winden
author: Bart
type: post
date: 2015-07-14T23:29:51+00:00
url: /2015/07/15/verkoelende-en-vochtige-winden/
image: /2015/07/19657175086_c42f387fb4_b.jpg
categories:
  - Thailand, Laos, Cambodja en Vietnam 2015

---
Ik heb weer iets ondeugends gedaan. Vaak liggen we in kamers waar we kunnen bijbetalen voor airco. Standaard is een fan inbegrepen. De airco-unit hangt er wel, maar als je er niet voor betaalt, krijg je de afstandsbediening simpelweg niet mee. Gelukkig zit er een infraroodsensor op mijn telefoon. Na een kort onderzoekje is het gelukt om de telefoon om te bouwen tot afstandsbediening. Vanaf nu hebben we gratis een koud windje in onze kamer.

Vanuit Vientiane hebben we een slaapbus naar 4000 Islands, Don Det genomen. (Het was hoog tijd om deze stad te verlaten, want ik heb hier drie grote kakkerlakken gedood. Iiieeehhh.) Deze reis duurt 16 uur. Je ligt gedurende deze tijd met z&#8217;n tweeën op een bed van 1.70 meter lang dat je normaal in je eentje volledig zou bezetten. Goede afspraken over wie de grote en kleine lepel is zorgen ervoor dat het aantal problemen binnen de perken blijft. Net voor het instappen heb ik trouwens voor het eerst een vrouw afgewezen. Deze Canadese vroeg of ik zin had om met haar te vechten. Uiteindelijk mocht ze wel in ons vriendenboekje en hebben we meerdere dagen met haar opgetrokken.

In de bus leerden we ook een 22-jarige dame uit Wales kennen. Als ik mensen tegenkom die ik er vriendelijk uit vind zien, probeer ik ze meteen als beste vriend te behandelen en ze ook zo te noemen. Hoewel iedereen zich daar in het begin wat ongemakkelijk bij voelt, heb ik er aardig wat tijdelijke _besties_ mee kunnen maken. Met onze twee nieuwe _BFF&#8217;s_ &#8211; Best Friend Forever &#8211; hebben we werkelijk weer en wind doorstaan. Ik heb het nooit zo hard en lang zien regenen. Om mijn looks met poncho werd ik uitgelachen, maar ik bleef wel redelijk droog. De Canadese had een pak gemaakt van vuilniszakken, maar toch bleek ik meer lachwekkend te zijn.

Het vertrouwen van mensen in Laos is groot. Dat merk je nog beter op een eiland als Don Det, omdat daar niet eens sloten op fietsen zitten. Vaak als je in Laos ergens hebt gegeten, moet je achteraf zeggen wat je besteld hebt en betaal je. Zij houden niet bij wat je bestelt. Het uitrekenen van de prijs doe je overigens ook regelmatig zelf, want dat blijkt zelfs met rekenmachine een lastige opgave. Als je 72.000 kip moet betalen en voor het gemak 102.000 kip geeft, zou je zomaar met meer thuis kunnen komen dan waarmee je wegging.

Op het eiland Don Det hebben we gefietst. Fietsen blijkt de Nederlanders steeds een stuk beter af te gaan dan anderen. De buitenlanders met wie ik tot nu toe ben gaan fietsen waren ongeveer net zo snel als de gemiddelde Nederlander op een driewieler. Ook op Don Det hebben we watervallen bekeken. Ditmaal mochten we er niet in zwemmen en dat was geheel begrijpelijk. De Canadese vertelde trouwens dat in Canada rivieren sinds kort worden beschermd als je ze met een boot kan bevaren (meestal een kajak). Mensen die van extreme sporten houden en ook nog iets voor de natuur willen doen, doen daar nu levensgevaarlijke pogingen om te kajakken. Naast de indrukwekkende watervallen was de _KFC Style Chicken Burger_ een hoogtepunt: twee pannenkoeken met een gefrituurd stuk kip ertussen.

Vanuit 4000 Islands zijn we naar Cambodja gegaan om de stad Siem Reap te bezoeken. De weg erheen is een extreme versie van de snelweg van Bergen op Zoom naar Antwerpen: in Laos zijn de wegen prima, in Cambodja vraag je je af of je op een asfaltweg met gaten of een zandweg met stukken asfalt rijdt. Het is trouwens te alle tijden een goed idee om in Zuid-Oost Azië te slapen &#8211; of op z&#8217;n minst je ogen dicht te houden &#8211; tijdens een autorit. Dat we geen persoon of dier hebben aangereden tijdens onze ritten blijft bijna onvoorstelbaar voor me.

Siem Reap is een levendige stad. De sfeer was dusdanig goed dat we een spin hebben gegeten van een kraampje dat ook kakkerlakken aanbood. Zonder tranen of kokhalzen is het achtpotige wezen weggewerkt en vervolgden we onze weg. Hoewel de persoonlijke overwinning groot was, waren we het meest onder de indruk van Angkor Wat (een _wat_ is trouwens een tempel en dit leidt tot ontzettend goede woordgrappen). We waren om 04:30 opgestaan om de zonsopgang te zien. Wederom was het te bewolkt hiervoor. Ik had een boekje gekocht en deed me voor als gids. Uiteindelijk was ik vooral bezig met opzoeken bij welke tempel we eigenlijk waren tot aan het moment dat we de tempel verlieten.

In de avond moest ik helaas afhaken bij de kroegentocht waar we ons voor hadden aangemeld. Ik voelde me namelijk plots bijzonder misselijk. Hierdoor heb ik de volgende dag ook nog een hele dag op bed gelegen en gewacht tot we om 21:30 de bus naar Phnom Penh zouden nemen, een reis van 7 uur.

Ik blijf trouwens maar berichten krijgen met toiletgerelateerde vragen en zal daarom ook nu een wc-update geven. Afgelopen week had ik ineens last van mijn buik. Dit begon de dag voor de 16-urige busreis. Verstandig als ik was, had ik loperamide ingenomen, een uur of twee voor we de bus in gingen. Uiteraard moest ik al naar de wc toen de bus nog geen kwartier onderweg was. Ik heb helaas geen opname van deze oncomfortabele situatie, maar ik weet wel zeker dat ik menig filharmonisch orkest jaloers zou hebben gemaakt met de blaaspartij die ik daar heb laten klinken en een drugshond zou aardig van het padje zijn. Bij het verlaten van de sanitaire voorziening keek een man die na me wilde gaan me lachend aan. Het was me niet duidelijk of hij dit deed omdat hij mijn symfonie had zitten beluisteren en zich realiseerde dat zijn zintuigen geen beste tijd tegemoet zouden komen. Of misschien was het gewoon een vriendelijk lachje, omdat hij zag uit wat voor kabouter-wc ik kwam kruipen.
