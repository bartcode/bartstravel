---
title: Verbergen
author: Bart
type: post
date: 2018-11-05T04:00:52+00:00
url: /2018/11/05/verbergen/
image: /2018/11/IMG_20181101_055444-01.jpeg
categories:
  - Tanzania 2018

---
Deze week heb ik een onverwoestbare Svevo meegemaakt. Hoewel hij wat ouder is en flink veranderd, heb ik nog steeds het mannetje in mijn achterhoofd dat per jaar zo&#8217;n zeven keer wisselde van sport, omdat hij er toch niet zo&#8217;n zin in had. Deze week werd mij echter een oneindig doorzettingsvermogen tentoongesteld.

We probeerden deze week de Kilimanjaro te beklimmen in zeven dagen. De berg staat erom bekend dat je zonder technisch klimmen tot 5.895 m hoogte kunt komen. Addertje onder het gras is wel dat 80% van de mensen hoogteziekte krijgt. Dit is mogelijk vanaf zo&#8217;n 3.000 m. Vrouwen zijn volgens onze gids minder vatbaar dan mannen doordat ze minder grote spieren hebben. Daarnaast zijn jongere mensen vatbaarder dan oudere. Dat was alvast een opbeurend stukje informatie voor Svevo en mij, maar we twijfelden niet aan onze voorbereiding: een playlist met nummers als _Ain&#8217;t No Mountain High Enough_, _I&#8217;m Still Standing_ en _Stayin&#8217; Alive_.

Ik verwachtte dat jarenlang ongetraind door het leven gaan eindelijk zou gaan lonen. Mijn lichaam was ongetwijfeld wat vrouwelijker geworden. Niets is minder waar: op de eerste dag kreeg ik al onder de 3.000 m hoofdpijn. Volgens de gids moest ik meer drinken, wat ertoe leidde dat ik hoofdpijnloos zo&#8217;n 20x per dag mijn territorium afbakende.

De gids had aangegeven dat we waarschijnlijk vanaf de derde dag zouden gaan klagen. Die dag kwamen we uiteindelijk moeiteloos door en ik voelde me beter dan eerder in de week. Tot ik &#8217;s nachts in de tent kroop en met mijn hoofdlampje op mijn schoenen scheen tenminste. Ik was in een mensenvlaai gestapt en de lucht was allerminst plezierig. Na wat tevergeefs gepeuter met een stokje, gaf ik het op en deed ik de schoenen in een plastic tas. Vredig ging ik weer in de tent zitten. Nu scheen het lampje op mijn broek en ik bespeurde een afwijkend bruin vlekje. De check of wat ik zag modder was gebeurde middels de neus. Het bleek dat ik niet zomaar in de bruine jus had gestapt, maar er werkelijk in had gestampt waardoor het 20 cm hoger op mijn andere broekspijp was gespetterd.

We hadden in principe nog drie dagen te gaan (waarvan één voor de afdaling). Onze gids raadde aan het programma te verkorten en de twee dagen erna samen te nemen, omdat we er zo fit uitzagen. Na de beklimming legde de gids uit dat er nog een detail meespeelde: de week ervoor waren er vijf dragers overleden door slecht weer en het was nu wel goed weer. Goed om achteraf te horen in plaats van van tevoren.

Om van de 4.673 meter waarop we waren naar de top (5.895 m) te komen, gingen we na hoogstens een uur gebroken slaap om 23:30 ons bed uit. De tocht zou tussen de zes en zeven uur gaan duren. We waren nog geen honderd meter gestegen en mijn hoofd begon te bonzen. Svevo liep de berg ogenschijnlijk moeiteloos op met z&#8217;n olijke hoofd. Ik verborg mijn lijden en nam paracetamol, terwijl ik nadacht over het scenario waarin ik de top niet zou gaan halen en hij wel. Het daadwerkelijke medicijn bleek het verwijderen van mijn hoofdlampje dat te strak op mijn hoofd zat. Het enige wat ik daarna nog te klagen had was dat ik &#8220;15 miljoen mensen&#8221; in mijn hoofd op repeat had.

Urenlang liepen we in slow motion onder een schitterende sterrenhemel met pasjes van 20 cm tot het onmogelijke gebeurde: Svevo vertoonde haarscheurtjes. Op 5.756 meter hoogte kreeg hij hoofdpijn en twijfels of hij de top wel zou halen. De rollen waren ineens omgedraaid: ik barstte van de energie en kon hem nog motiveren. Zo kunnen we toch nog zeggen dat we het zonder elkaar (en ons elf man personeel) niet hadden gekund. We bereikten de top na 5:30 uur aaneengesloten lopen, vijf minuten voor zonsopgang, tijdens een kraakheldere ochtend.
