---
title: Stapjes
author: Bart
type: post
date: 2019-09-27T17:40:14+00:00
url: /2019/09/27/stapjes/
image: /2019/09/2019-09-27_12-32-10.jpg
categories:
  - Panama en Colombia 2019

---
Jaarlijks koop ik tijdens mijn vakantie een souvenir voor m&#8217;n oma: een vingerhoedje. Hoewel het soms lastig is dit naaihulpstuk te vinden, vond ik het dit jaar binnen een minuut of 5 op een marktje. Ik vroeg de koopvrouw Spaansloos wat het kostte en zij reageerde: &#8220;Four dollar.&#8221; Ik vond het goed zo en sprak en gebaarde: &#8220;I. Want. One.&#8221; De vrouw keek bedenkelijk en herzag haar voorstel: &#8220;Two dollar.&#8221; Onbedoeld had ik onderhandeld met haar, omdat ze dacht dat ik maar één dollar wilde betalen. Een beetje trots verliet ik de markt.

Minder trots was ik tijdens de eerste avond in Cartagena. De kapitein van onze zeilboot wilde ons graag het Colombiaanse nachtleven laten ervaren en nam ons mee naar een club. We waren er wat vroeg, waardoor we wat tijd hadden om de kneepjes van het vak aangeleerd te krijgen. Hij was overduidelijk een geboren salsadanser (en was op de boot waarschijnlijk daarom minder blij toen ik voor een paar Zwitsers enkele arprèsskiklassiekers had opgezet). Bij een lekker nummertje &#8211; denk ik -, schopte hij zijn teenslippers uit naar de kant van de ruimte. Hij greep een dame van onze groep en demonstreerde nonchalant hoe soepel zijn heupen en voeten op middelbare leeftijd nog waren.

Toen een groepje bestaande uit Colombiaanse jongedames en één jongen de dansvloer betrad, snelde de kapitein erheen en introduceerde hij ons. Één van de vrouwen aarzelde geen moment. Ze stelde zich voor, pakte m&#8217;n handen en begon haar pasjes die ik zou imiteren. Het gevoel deed een beetje denken aan schuifelen tijdens een fuif. De verwachting van mijn ervaring werd plots bruut verstoord toen ze zich omdraaide en wild haar bips tegen mijn kruis begon te bonken. Dat ik onzeker en overrompeld was moet zichtbaar zijn geweest.

De Colombiaanse jongen van het groepje was duidelijk meer in z&#8217;n sas. Hij kon solo al behoorlijk uit de voeten met het trommelgeluid, maar als een honingbij ging hij ook iedere dame af om ze warm te maken. Het waren moves die ik voornamelijk met minder kleding in de slaapkamer kende, maar zelfs voor daar vrij pikant vond.

Nog lichtelijk ontdaan en met het gevoel dat ik in een andere wereld leefde, sprak ik de volgende dag een Braziliaanse dame. Ik zei dat ik niet naar Rio de Janeiro durfde, omdat het er zo gevaarlijk was. Zij begreep mijn uitspraak, maar voegde eraan toe dat als ik in de toeristische gedeeltes bleef, het wel goed zou gaan. Kort daarna meldde ze nog wel even een statistiek van haar: ze was tien keer bewapend overvallen. O ja, en ze had één vriendin die nog nooit overvallen was. Ik besefte dat ze inderdaad vrij ver buiten De Ring woonde en ging bij mezelf na of ik überhaupt iemand kende die ooit bewapend overvallen was. Ik probeerde zelfs een plek in Nederland te bedenken waar ik naartoe zou gaan om een &#8211; naar Braziliaanse standaarden &#8211; &#8220;garantie&#8221; te hebben om overvallen te worden, maar kon er geen bedenken. Ik prees mezelf gelukkig.

Met nieuwe culturele kennis over meer dan alleen Colombia reisde ik verder naar Tayrona &#8211; een nationaal park. Ik werd een kilometer te ver afgezet door mijn shuttle bus en de chauffeur beargumenteerde dat hij alleen maar vooruit mocht rijden van zijn baas. Pech voor mij dus. Geïrriteerd liep ik met twee tassen over een bloedhete weg naar m&#8217;n hostel.

Samen met een Nederlands stel bezocht ik het nationale park Tayrona en kwamen we na drie uur hiken (onbedoeld) aan op een naaktstrand. Een bord meldde dat je er niet mocht zwemmen, omdat er 100 mensen dood waren gegaan door stromingen. Ik was vooral verwonderd over dat er mensen zijn die zo veel moeite doen om ergens poedelnaakt in de hete zon te liggen waar je niet eens kunt zwemmen.

Twee dagen na de wandeling waarin ik mijn gehele lichaamsgewicht eruit gezweet heb en onevenredig geklaagd heb over de brandende zon, ging ik door naar Minca om dit nog eens dunnetjes over te doen. Wel met één subdoel: een foto nemen bij een wereldberoemd hostel met hangmatten. Tijdens een hike van 25 kilometer, heb ik het hostel bezocht dat er in werkelijkheid vrij bedroevend uitzag. Toch waren de hangmatten leuk bedacht en heb ik er een foto laten nemen ter verbetering van mijn Instacredibility, zo leerde ik eerder deze vakantie.
