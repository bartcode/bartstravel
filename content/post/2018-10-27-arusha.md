---
title: Trouw
author: Bart
type: post
date: 2018-10-29T08:00:01+00:00
url: /2018/10/29/trouw/
image: /2018/10/IMG_20181027_114107.jpg
geo_latitude:
  - -3.3869254
geo_longitude:
  - 36.6829927
categories:
  - Tanzania 2018

---
Het voelt ongemakkelijk en een soortement van koninklijk als iemand zichzelf een mindere voelt ten opzichte van jou. Een voorbeeld hiervan is de taxichauffeur die maar liefst acht uur buiten de luchthaven had staan wachten met een treurig doorweekt kartonnen bordje met Svevo&#8217;s achternaam erop.

Onze eerste nachten verbleven we in een lodge met beveiligers bij het hek. Het viel me op dat er in de buurt buitengewoon veel mensen met shotguns en andere pipa&#8217;s gebouwen beveiligden. We vroegen daarom bij de receptie of we overdag gewoon naar het centrum konden lopen. We waren de poort nauwelijks uit en we werden aangesproken door een man: John &#8211; beter bekend als Local Guide John.

John vertelde enthousiast dat hij een opleiding volgde tot gids voor de Kilimanjaro. Svevo, als backpackbroekie, was verknocht. Ik legde mijn handen op mijn broekzakken en dacht enkel: &#8220;Hij nodigt ons straks uit zijn huis te bezoeken en dan gaat het helemaal fout.&#8221;

Onze ongevraagde gratis gids was heel erg vriendelijk en wist inderdaad veel te vertellen over stad en cultuur. We bezochten een lokale markt en kort erna kwam inderdaad het moment waar ik voor vreesde: de uitnodiging. Hij woonde toevallig dichtbij de markt en leidde ons naar een steegje van zo&#8217;n 60 cm breed, waarna we plots op een klein binnenplaatsje met zijn familie stonden.

Ik keek vluchtig rond, maar kon tot mijn verbazing geen machinegeweren vinden noch werd er drinken aangeboden, waarmee ze ons drugs zouden toedienen om ons te beroven. Mijn vertrouwen in John nam toe, maar mijn achterdocht werd toch nog kort getriggerd toen ik vroeg of er gevaarlijke dieren in de buurt waren en hij begon over de &#8220;black mamba&#8221;. Gelukkig bleek het daadwerkelijk over een slang te gaan en hij legde uit dat die zo&#8217;n 100 meter verderop leefde in de dead zone. Deze zone was zo genoemd, omdat je vanaf daar het ziekenhuis niet meer zou halen na een beet. Hij vroeg of we er op eigen risico naartoe wilden, maar wij pasten.

Alle argwaan naar John was voorbij en we namen hem uit eten in een &#8220;luxe&#8221; restaurant, wat voor hem als kerst voelde. Onderdanig vroeg hij of ik het goed vond dat hij met z&#8217;n handen at en ik zei: &#8220;Volgens mij zijn wij te gast&#8230;&#8221; Alles wat Svevo en ik niet opaten, schoof hij naar binnen. Als kers op de taart hebben we hem zelfs nog geld gegeven voor zijn vrijwilligerswerk. Hiermee zou hij namelijk 10 meter aan maandverband gaan maken voor arme meisjes.

> **Fun fact**  
> Nog geen twee jaar geleden leerde ik wat het verschil was tussen maandverband en inlegkruisjes. Ik dacht dat dat raar was, maar kwam er al snel achter dat weinigen het weten.
