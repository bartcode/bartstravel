---
title: Trekken
author: Bart
type: post
date: 2016-10-23T22:00:28+00:00
url: /2016/10/24/trekken/
image: /2016/10/DSC_041301.jpg
categories:
  - Maleisië, Indonesië en Thailand 2016

---
Als een ware filosoof stel ik dat een belangrijk deel van je leven een zoektocht is naar je talenten en kwaliteiten. Hoewel je uiteindelijk iets vindt wat wèl hiertoe behoort, vind je tot die tijd vooral wat daar allemaal niet onder valt. Net voor mijn vakantie kreeg ik goudeerlijk van iemand te horen dat ik niet sociaal ben (dit is een jammerlijk gebrek als je alleen gaat reizen). En op mijn eerste dag in Maleisië vertelde een meisje dat ik niet met iemand mocht praten, omdat ik niet knap genoeg was. Dat komt wellicht over als zielig voor mij, maar ik vind het interessant om te merken hoe ik met dat soort dingen omga. Tot nu toe is dat gewoon &#8220;niet&#8221;. Negeren. En door.

Deze week heb ik zelf ook iets aan mijn lijstje non-talenten kunnen toevoegen: surfen. Mogelijk vind ik het niet zo leuk, omdat ik er niet goed in ben. Ikzelf denk echter dat mijn interesse gewoon ergens anders ligt. Een beetje jammer wel, want de stranden op Lombok zijn uitzonderlijk goed voor het leren en beoefenen van deze sport.

Naast een verandering qua mindset, verandert mijn lichaam ook. In de eerste weken ben ik een paar kilo kwijtgeraakt. Waar ik thuis mezelf snel hongerig voel en een ware bodemdrift kan hebben, merk ik dat ik in Azië eet, _omdat dat zou moeten_. <span style="font-size: 1em;">Verder merk ik dat mijn libido op pandaniveau zit.</span>

Dat laatste weerhield me er niet van om drie dagen te gaan trekken op de Rinjani-vulkaan. Mijn voorbereiding bestond uit drie dagen op stranden liggen bij Kuta, Lombok.

Eigenlijk had ik besloten om níet de vulkaan te beklimmen, nadat ik een paar ervaringsdeskundigen had gesproken. Het eerste meisje spendeerde een half uur om me uit te leggen hoe erg ze had afgezien. Ze had na twaalf uur lopen geëist dat ze ongeacht de kosten opgehaald zou worden door een helikopter. Dat kon niet en verslechterde haar stemming nog verder. Uiteindelijk is haar groep een dag eerder gestopt (let wel: dan moet je alsnog een roteind lopen). Haar conclusie: <span style="font-size: 1em;"><em>Maar je moet het wel echt doen!</em> Een ander kamergenootje van me liet zien dat ze op de eerste dag flinke blaren had opgelopen. Die wondjes raakten vervolgens ontstoken en door de antibiotica, die ze bij terugkomst moest nemen, raakten haar voeten opgezwollen. Desalniettemin dezelfde conclusie. Ik vond dat ik wel wat leukers kon doen dan mezelf kapotmaken.</span>

Wonder boven wonder ben ik op de avond vóór de tour overgehaald om hem alsnog te trotseren. Als laatste motivatie kreeg ik net voor vertrek te horen dat twee marathonlopers dit fysiek het zwaarste uit hun leven vonden.

Het was een onvergetelijke tocht waarin ik mezelf op meerdere fronten verrast heb. Ondanks mijn minimale sportieve inspanningen in het afgelopen jaar, ging het me relatief makkelijk af.

Aan het eind van de eerste dag probeerde ik glimlachend te grappen tegen een Frans koppel in mijn groep dat 45 minuten later dan ik bij het kamp aankwam: <span style="font-size: 1em;"><em>Ik hoorde dat vandaag de rustigste dag was!</em> Het meisje snauwde naar me dat ze er niets van wilde weten, dat ze nu wilde genieten en dat ik mijn mond moest houden. Later die avond zei ze iets vergelijkbaars. Ze was geen bron van blijheid en geluk, merkte ik. De volgende ochtend besloot het koppel om de tocht al af te breken, omdat ze het te zwaar vonden. Mijn groep bestond slechts uit vier personen, dus dit verlies zorgde ervoor dat het looptempo wat omhoog kon.</span>

Ik bleef over met een Chinees meisje. Ze was aardig en het was grappig om te merken dat er geen schaamte was over wanneer en hoe ze ging poepen. Op een vulkaan doe je dat lekker in het wild op locaties uit het zicht, waarvan je zeker niet de eerste bent die ze ontdekt. Ik was zo trots op mezelf dat het me was gelukt, dat ik er een foto van heb genomen voor in mijn privécollectie.

Uiteindelijk heeft het Chinese meisje de top niet gehaald. Dat is niets om je voor te schamen, want onze gids vertelde dat een week eerder dertien mensen hadden opgegeven van een groep van vijftien.

Met trots heb ik gelukkig wel de top bereikt. Blijkbaar zijn er mensen die dan gaan huilen van geluk, maar ik heb mijn tranen kunnen bedwingen. Ik was wel weer goed verbrand op de vulkaan. Daar zit ik alleen niet mee, want dat vind ik wel toepasselijk op zo&#8217;n plek.
