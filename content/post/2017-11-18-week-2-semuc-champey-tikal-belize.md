---
title: Aanslagen
author: Bart
type: post
date: 2017-11-19T23:25:18+00:00
url: /2017/11/20/aanslagen/
image: /2017/11/2017-11-18_03-36-18.jpg
categories:
  - Guatemala en Belize 2017

---
_Wolla, ik pleeg aanslag op het kutje van je moeder,_ en _Ewaa, sorry. Dat je moeder wilt neuken met schorriemorrie_, kreeg ik kortgeleden te horen tijdens een introductie in de Nederlandse rap scene. Blijkbaar is het heel normaal zulke zinnen (_bars_, voor de ingewijden) in je liedjes te gebruiken. Ik weet zelf niet goed wat iemand denkt toe te voegen aan een nummer met zulke teksten en dat verklaart tegelijkertijd wellicht mijn beperkte imago als _man van de straat_. Het is bijna onvoorstelbaar, maar van beide nummers is de strekking verbazingwekkend inspirerend. Met eenzelfde gevoel kijk ik terug op Guatemala: ik heb verhalen gehoord over mensen die zeer negatieve ervaringen hebben gehad, zoals een Duitse toerist die vorige week voor zijn hotel werd neergestoken in het ogenschijnlijk schattige Antigua. Ondanks dat ik deze mindere kant van Guatemala ken, is het land in z&#8217;n geheel schitterend en zijn de mensen er uitzonderlijk vriendelijk.

De schitterende ervaring van het rondtrekken wordt voor een deel bepaald door het land en voor een belangrijk deel door de mensen die je ontmoet. Afgelopen week ontmoette ik een speciaal geval: een meisje dat aan het reizen was met de 60-jarige moeder van haar ex.

_Denk aan je ex-schoonmoeder en laat dit even bezinken._

Naast dat het meisje een prachtig stel liefdesballonnen had, vond ik de reispartnercombinatie interessant om meer over te leren. Het hielp al dat ze één passie deelden: alcohol. Ik heb de twee, die naar eigen zeggen op beperkt budget reisden, geen enkele keer zonder bier, rum of wijn gezien (en dat is vaak). Het meest opvallende van het duo merkte ik op toen ik bij de toeristische attracties, Semuc Champey en Tikal, de rondborstige dame ineens zag dansen met een hoelahoep. Nadat ik vroeg waarom ze de ring had meegenomen, gaf ze aan dat het haar hobby en bijbaan was om ermee te dansen. Vanzelfsprekend had ze er acht(!) meegenomen. Voor iedere situatie één, zoals een lichtgevende of één die in brand kon worden gezet. Ik dacht altijd dat het aantal backpackers dat het noodzakelijk vond hoelahoeps op reis mee te nemen nul was. Ik zat er kennelijk naast.

Toegeven dat je fout zit is trouwens niets mis mee, maar blijft voor velen een lastig punt. Het is opmerkelijk hoe de inwoners van Guatemala dat naar een nieuw niveau tillen. Als je naar iets op zoek bent en degene aan wie je het vraagt heeft geen flauw idee, dan zal hij je alsnog twee huizenblokken verder sturen.

Ik zou opgehaald worden door een bus in Flores om naar Belize City te gaan. Deze was 10 minuten &#8220;te laat&#8221; en dus zei een inwoner dat ik naar het hoofdkantoor van de busmaatschappij een paar blokken verderop moest. Ik betwijfelde dat en vroeg hem of hij het telefoonnummer op mijn busticket kon bellen. Mijn Spaans is gebrekkig, maar de twee woorden die nodig zijn om aan te geven dat je geen telefoon hebt, begrijp ik wel. Kijkend naar het mobieltje dat uit zijn borstzak stak, bleef ik lichtelijk aangeslagen wachten. Na een korte poos werd ik zoals verwacht opgehaald door een bus.

Momenteel bevind ik me op één van de meest idyllische eilanden waar ik ooit ben geweest: Caye Caulker, Belize. Minder idyllisch is het hostel waar ik de eerste nachten sliep. Ik lag op minder dan een meter van de wc, waarvan de deur aan de boven- en onderkant open was. Ik verbaasde me er al over dat ik nog niet ziek was geworden in dit werelddeel. Inmiddels heb ik geleerd dat de verandering niet bij iedereen soepel verloopt aan de hand van de knetterende geluiden die mijn kamergenoten produceren.

Tijdens deze trip is me een heel andere subtiele verandering opgevallen. Enkele jaren geleden tijdens een etentje met het gezin, vonden Ruud en ik het interessant om te onderzoeken op welk niveau van detail we konden praten over one night stands. En dan met name hoe dat enkel om de lust ging. Mijn moeder besloot de tafel te verlaten, terwijl mijn vader verlegen lachte. Vorige week, echter, vroeg mijn moeder plots of er al successen met vrouwen waren geboekt. Er is nog geen aanslag gepleegd, maar als dat gebeurt, kan ik het nu met een gerust hart aan m&#8217;n moeder vertellen. Volgens mij.
