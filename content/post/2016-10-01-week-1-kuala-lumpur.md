---
title: Alleen in Cherso
author: Bart
type: post
date: 2016-10-03T02:06:57+00:00
url: /2016/10/03/alleen-in-cherso/
image: /2016/10/DSC_010501.jpg
categories:
  - Maleisië, Indonesië en Thailand 2016

---
Mijn backpack heb ik voor vertrek vaak gecontroleerd, maar eigenlijk kan er weinig fout gaan als je je pinpas en paspoort bij je hebt. Mocht je op het vliegveld aankomen en jezelf ineens realiseren dat je zelfs geen koffer hebt meegenomen, kun je er op het vliegveld gewoon één kopen. Daar is blijkbaar een markt voor. Ik was gelukkig niets vergeten en stond zo&#8217;n 30 uur later zonder jetlag voor de deur van mijn hostel in Kuala Lumpur, Maleisië.

Maleisië werd in de tweede eeuw na Christus _Aurea Chersonesus_ genoemd door een Griekse geograaf. Dat er een vleugje Cherso in dit land te beproeven valt, heb ik de eerste avond al mogen beleven. Het hostel waar ik sliep was blijkbaar een party hostel waar 18- en 19-jarige jongeren op hitjes als _Drank & Drugs_ hun uiterste best deden om het lichaam van een ander op inwendige wijze te mogen inspecteren. Ik deed alsof ik oud en wijs was en begon een gesprek met een Nederlandse die een emmertje gin tonic had gekregen van haar vrienden voor haar alleen, een makkelijke opening voor een gesprek dus. Het eindresultaat: de volgende dag lunchen met z&#8217;n vieren.

Kuala Lumpur voelt aan als een westerse stad. Wel zit er ineens een kleine jungle in het centrum waar ook apen leven. We hebben veel gelopen en ik dacht dit cool op slippers te kunnen doen, maar ik kan inmiddels proefondervindelijk stellen dat dit geen goed idee is. Verder heb ik heerlijk schrale billen, die ik nu elke keer langs elkaar voel wrijven als ik loop. Het enige wat ik blijkbaar ben vergeten: talkpoeder.

Deze week heb ik voor het eerst ook een uitstapje in mijn eentje gedaan: ik bezocht de Batu Caves. Ik kon niet anders dan rondlopen met een lach op mijn gezicht, omdat ik steeds als ware Bergenaar dacht: _keigròòt_. Ook daar waren apen. Ik vind ze eng en onvoorspelbaar en heb ze daarom heldhaftig genegeerd, hopend dat ze niet op mijn tas zouden springen of me rabiës zouden geven. OneRepublic zingt weliswaar: _Everything that kills me, makes me feel alive_, maar ik denk dat ik me toch vooral levend voel door te blijven leven.

Men zegt dat je op reis beter leert te relativeren. Voor mijn vertrek werd mij al een belangrijke levensles verteld die me hierbij heeft geholpen. Een ervaringsdeskundige beschreef toen met enige gêne zijn ervaring met (aangeschoten) naakt strijken. Volgens hem is het zeer gevaarlijk wanneer je als man niet goed oplet waar je slurf slingert tijdens deze handeling. De schade hierdoor was enkele maanden voelbaar. Gelukkig is dit een gevaar waar ik nu geen last van heb, want een strijkbout zal ik de komende tijd niet zien.

Deze week had ik een kleine tegenslag waar ik de levensles zou toepassen, omdat mijn nachtbus was volgeboekt toen ik bij het busstation kwam. Ik zat me een beetje te ergeren hieraan en baalde dat ik niet nog eerder een kaartje had gekocht. Ik kocht een kaartje voor de bus voor de volgende ochtend, terwijl ik wist dat dit onpraktische gevolgen had. Dezelfde dag hoorde ik ook dat de eilanden waar ik naartoe zou gaan om te duiken alle duiklocaties had gesloten sinds één dag. Ik merkte dat ik er in eerste instantie iets meer van baalde dan ik vorig jaar zou hebben gedaan. Al snel vond ik dat ik mezelf aanstelde: ik heb tenminste niet mijn piemel gestreken.
