---
title: Pussies
author: Bart
type: post
date: 2016-10-16T23:17:09+00:00
url: /2016/10/17/pussies/
image: /2016/10/DSC_027201.jpg
categories:
  - Maleisië, Indonesië en Thailand 2016

---
Dit bericht wil ik graag beginnen met een felicitatie. Ik ben een beetje trots op mezelf, maar mijn felicitatie gaat voornamelijk uit naar degene die het voor elkaar heeft gekregen de zoekopdracht _poepstreepje in onderbroek_ te gebruiken bij Google om op mijn blog te komen.

Deze held is niet de enige die zichzelf bijzonder grappig vindt. Onlangs boekte ik een bus (van Kuala Lumpur naar Melaka) waarin een kwartier voor vertrek 36 van de 40 plaatsen nog vrij waren. Toen ik in de bus ging zitten, bleek een lokale bewoner toch zo hilarisch te zijn geweest om precies de plek naast mij te boeken. Na een kleine twintig minuten voelde hij zichzelf iets te oncomfortabel en besloot hij ergens anders te gaan zitten.

Een andere situatie, waarin iemand zichzelf uitzonderlijk grappig vond, deed zich een week eerder voor. Ik had een bed op drie hoog in een stapelbed. We waren net terug van een avondje slechte clubs bezoeken in Georgetown en ik was op het punt om te gaan slapen. Plots kreeg ik een berichtje op mijn telefoon: _We komen een kat brengen._ Niet veel later sloop iemand de kamer in: _Bart! Baaart!_ en zette een kat op mijn bed met de verbluffende en tevens verwarrende uitspraak: _Je had vanavond een poes verdiend, maar dit is alles wat ik je kan geven._ Mijn kamergenoten vonden deze actie helaas niet zo grappig. De kat heb ik terug naar beneden gekregen en is vervolgens door twee dames met de boodschap _This is all the pussy you&#8217;re going to get tonight_ in de privékamer gezet van een Australiër, die zichzelf een bijzonder goede verleider vond en _The Naked Man_ die avond onsuccesvol in praktijk had gebracht.

Waar de één het enorm naar zijn zin kan hebben, vindt de ander het mogelijk helemaal niets. Deze week was ik ook een keer die ene die het niet helemaal zag zitten. Samen met een Duits dinnetje had ik me vol enthousiasme ingeschreven voor een island hopping tour bij Langkawi. Ik dacht dat het verstandig was om schoenen aan te trekken en had verder een rugtas meegenomen met meer spullen dan nodig (bijvoorbeeld mijn notitieboekje en vriendenboekje). Na het eerste eiland voeren we op open zee en was ik de enige die leek te begrijpen dat de boot waarmee we op pad waren niet gemaakt was om golven van een meter of drie hoog te weerstaan.

Ik vreesde voornamelijk voor het nat worden van mijn spullen, maar voelde mezelf niet in levensgevaar. De Chinezen aan boord hadden de tijd van hun leven, ondanks dat ze niet konden zwemmen en ze mijns inziens wèl bang hoorden te zijn. Ik verwachtte hier te ontdekken waar het woord poepchinees vandaan kwam, maar na een kletsnatte tocht kwamen we toch veilig aan bij het tweede eiland. Wellicht was ik gewoon een watje. We zullen het nooit weten.

Er volgde nog één tochtje. We hadden in de verte al gezien dat er een extreme regenbui aankwam, dus deze keer had ik mijn tas opgeborgen. De harde wind blies het dak van een andere boot af en wij controleerden vervolgens of er iemand over boord was gegaan. Het beeld dat ik toen zag staat op mijn netvlies gebrand en kan worden samengevat in het woord: _apocalyptisch_. Uiteindelijk kwamen we ook deze storm door. Mijn telefoon blijkt uit dit praktische onderzoek inderdaad waterdicht. Verder was ik tot aan mijn onderbroek drijfnat en had ik spijt dat ik geen slippers had aangetrokken. De volgende ochtend vloog ik namelijk terug naar Kuala Lumpur en moesten mijn natte schoenen in mijn backpack.

Kort voor ik vertrok uit Langkawi, kreeg ik een fijne herinnering mee. Ik had mijn grenzen een beetje verlegd door in één van de meest armzalige slaapzalen te gaan slapen. Ik ben daar een beetje ziek geworden door het gebrek aan hygiëne. Het is niet prettig om jezelf te wassen en het gevoel te hebben dat je niet schoner wordt. De laatste ochtend stapte ik uit de douche en sjokte ik naar mijn bed. Opeens voelde ik iets onder mijn voet. Ik keek naar beneden, tilde mijn voet voorzichtig op en zag een kikker wegspringen. Het vliegtuig kon wat mij betreft niet vroeg genoeg vertrekken.

Via Kuala Lumpur ging ik naar Melaka. Daar ben ik een dag rondgeleid door een Maleisische. Zij was behoorlijk kritisch naar haar landgenoten over dat ze zo slecht waren in bedrijfsvoering. In het dorpje was dit vooral te merken in een groot en luxueus winkelcentrum waar we doorheen liepen. Zonder overdrijven: we hebben hier nul shoppende mensen geteld.

De week sloot ik af in het modernste stukje van Zuid-Oost Azië: Singapore. Hier heeft mijn gezondheid kunnen herstellen doordat ik wat meer voedsel at waar mijn lichaam aan gewend is (dag één: Burger King, dag twee: McDonald&#8217;s). Ik voelde me voldoende aangesterkt voor mijn bezoek aan Indonesië, waar ik dit weekend naartoe ben gevlogen. De moderne voorzieningen zullen hier een stuk verder te zoeken zijn. Het belangrijkste plekje waar je dit merkt is altijd het sanitair. Vanaf nu is dan ook weer de levensles _schijten waar je schijten kunt_ van kracht.

_(Haha, toch eindelijk iets over poepen kunnen zeggen op mijn blog.)_
